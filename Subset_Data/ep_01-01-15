TALER 2: Jeg erklærer Europa-Parlamentets session, der blev afbrudt den 15. december 2000, for genoptaget.
TALER 2: Erklæringer af formanden
TALER 2: Kære kolleger, som De ved, ramte et jordskælv lørdag endnu en gang på tragisk vis Mellemamerika, som jo allerede gentagne gange er blevet alvorligt ramt siden begyndelsen af det 20. århundrede. Allerede på nuværende tidspunkt er de foreløbige opgørelser meget triste i El Salvador. Der er 350 døde, 1.200 savnede, jordskælvet har hærget en hel region, og tusinder af hjem er blevet ødelagt over hele landet.
TALER 2: Den Europæiske Union har allerede vist sin solidaritetsfølelse og sendt et redningshold til området, samtidig med at Unionen og dens medlemslande har bevilget eller er i gang med at bevilge finansiel støtte til landet, og jeg kan nu fortælle, at nogle grupper i Europa-Parlamentet har anmodet om, at spørgsmålet bliver behandlet torsdag under den aktuelle og uopsættelige debat. Men jeg ville fortælle, at jeg på Europa-Parlamentets vegne naturligvis har kondoleret El Salvadors præsident og givet udtryk for vores dybeste medfølelse med landet på grund af de prøvelser, det nu må gennemgå. For at mindes ofrene og vise vores respekt for de efterladte i deres dybe sorg beder jeg Dem om at iagttage et minuts stilhed.
TALER 2: Formanden. Den 31. december, som for langt de fleste af os er en stor festdag, er ulykkeligvis blevet en sorgens dag for de familier i Volendam, Nederlandene, der har mistet 10 af deres unge mennesker nytårsaften. Jeg vil gerne på Europa-Parlamentets vegne udtrykke min dybeste medfølelse med forældrene og familierne til disse ofre. Jeg vil samtidig sende et ønske om god bedring til de 180, der blev såret i denne frygtelige brand.
TALER 2: Vi skal ikke glemme, at der også andre steder alt for ofte sker ulykker på grund af manglende sikkerhedsforanstaltninger, som vender fest og glæde til modløshed og sorg. Det er derfor i samme åndedrag, at jeg kondolerer familierne til de 309 brandofre i Kina, på et diskotek i Luoyang, og jeg beder Dem om at iagttage et minuts stilhed til minde om disse ofre.
TALER 2: Formanden. Kære kolleger, ligesom De havde jeg håbet, at vi kunne åbne årets første mødeperiode uden at skulle henvise til nye ofre for ETA's terrorhandlinger. Desværre blev Juan Miguel Gervilla, politisoldat i Barcelona, den 20. december 2000 slået ned af terrorister. Han havde overrasket sine mordere, der var i færd med at forberede et attentat. Det var hans heltemodige handling, der desværre kostede ham livet, men som utvivlsomt reddede mange menneskeliv. Derfor ligger det mig meget på sinde at vise ham en ganske særlig ære, og jeg beder Dem derfor om at iagttage endnu et minuts stilhed.
TALER 2: Tilbagevisning til udvalg
TALER 2: Hvad angår hr. Cashmans betænkning om aktindsigt i dokumenter fra Europa-Parlamentet, Rådet og Kommissionen, hvor afstemningen om forslag til lovgivningsmæssig beslutning blev udsat den 16. november 2000, har Udvalget om Borgernes Friheder og Rettigheder meddelt mig, at det endnu ikke er i stand til at overholde den tomånedersfrist, der er fastlagt i forretningsordenen. Udvalget anmoder således om henvisning til fornyet udvalgsbehandling på baggrund af forretningsordenens artikel 144, stk. 1.
TALER 2: Jeg giver øjeblikkelig ordet til formanden for udvalget, hr. Watson, der vil fremsætte anmodningen på vegne af sit udvalg.
TALER 678: Fru formand, Parlamentet har den 16. november venligst accepteret en anmodning fra det udvalg, som jeg har æren af at være formand for, om at udsætte den endelige afstemning om hr. Cashmans forslag til lovgivningsmæssig beslutning. Udsættelsen skulle give de øvrige institutioner mulighed for at overveje vores ændringsforslag og Kommissionen tid til at formulere ændrede forslag. Siden mødeperioden i november har vi haft kontakt med andre institutioner uden endnu at være nået frem til noget. Vi vil derfor bede Parlamentet om en forlængelse af fristen på to måneder for at afslutte dialogen og forhåbentlig præsentere kompromisændringsforslag til afstemning under vores mødeperiode den 28. februar.
TALER 678: Arbejdsplan
TALER 2: Næste punkt på dagsordenen er det endelige forslag til dagsorden, som det blev opstillet af Formandskonferencen på mødet den 11. januar 2001.
TALER 2: Mødeperioden den 15.-18. januar 2001 i Strasbourg Formanden. Der foreligger ingen forslag til ændring for mandag, tirsdag og onsdag.
TALER 613: Fru formand, jeg ville gerne, på trods af at jeg forstår de bagvedliggende årsager til at læsse skuden og dagsordenen til det yderste, gøre mine kolleger og Dem opmærksom på, at hvad angår onsdag og de politiske emner, der drøftes fra kl. 9.00-16.00, råder Rådet og Kommissionen over nøjagtig den samme taletid som de europæiske parlamentsmedlemmer tilsammen, nemlig 90 minutter til Rådet og Kommissionen og 90 minutter til parlamentsmedlemmerne. Jeg gør opmærksom på, at jeg er ked af dette forhold. Jeg ved, at vi har en meget travl onsdag, men lad os forsøge at ændre dette, for de parlamentariske forhandlinger burde dog have mere vægt end institutionerne.
TALER 2: Tak, hr. Dell'Alba. Jeg skal gerne tage Deres observation til efterretning.
TALER 1260: Fru formand, jeg vil gerne knytte an til hr. Dell'Albas tale og også sige noget om onsdagene. Onsdagene er ikke blot fuldstændigt overfyldte, men vi behandler også vigtige betænkninger - såsom Sjöstedt-betænkningen om levesteder og andre betænkninger - uden forhandling, hvilket efter min mening er forfejlet. Dette er imidlertid en følge af den katastrofale og fejlagtige beslutning om ikke længere at holde møde om fredagen, hvilket jeg gerne vil gøre opmærksom på ved denne lejlighed.
TALER 1287: Fru formand, jeg har bedt om ordet for at komme med et indlæg om forhandlingen under ét om fiskeri i morgen. Der er planlagt en vigtig forhandling i morgen, og Formandskonferencen har besluttet at medtage en redegørelse fra Kommissionen om fiskeriaftalen med Marokko uden beslutning. Som bekendt er dette et meget følsomt emne, og jeg vil gerne bede Dem om nogle opklarende oplysninger, for optagelsen af dette emne på dagsordenen kan fordreje den generelle forhandling en smule.
TALER 1287: For det første anmoder jeg Dem om at oplyse mig om, på hvis forslag emnet er blevet optaget på dagsordenen, det vil sige, om det er Kommissionen selv, der har anmodet herom, eller om det er en politisk gruppe.
TALER 1287: På den anden side ville det i overensstemmelse med dagsordenen for forhandlingen være normalt først at afholde forhandlingen under ét om de fire betænkninger og derefter tage Kommissionens redegørelse og en forhandling heraf. Da jeg ikke længere tror, at dette er muligt, da de politiske grupper har fordelt medlemmernes taletid, anmoder jeg således om, at Kommissionens redegørelse kommer først, så medlemmerne kan komme med indlæg til forhandlingen, og så Kommissionens redegørelse ikke kommer midt under forhandlingen, for det betyder, at medlemmerne ikke alle får de samme vilkår for at udtale sig om denne redegørelse fra Kommissionen.
TALER 472: Fru formand, jeg vil svare med stor fornøjelse. Den Socialdemokratiske Gruppe anmodede om denne redegørelse fra Kommissionen. Jeg ved ikke, om der er kommet endnu en gruppe til. Baggrunden herfor er ganske enkelt, at vi i de sidste dage har set kommissær Fischler afbryde forhandlingerne live i fjernsynet. Kommissionsformand Prodi - jeg ved ikke, om han stadig er i Marokko - har stillet et nyt forslag og genoptaget forhandlingerne. Enkelte landbrugs- eller fiskeriministre - herunder den spanske - har også udtalt sig, og det er fornuftigt, at vi får lejlighed til at drøfte dette spørgsmål og være mindst lige så godt informeret som fjernsynsseerne - og vi anmoder ikke om en beslutning. Det er virkelig det mest belejlige tidspunkt for Kommissionen til at komme med denne redegørelse, når man drøfter fremtiden for fiskeripolitikken med fire betænkninger. Det er baggrunden for Den Socialdemokratiske Gruppes anmodning om en redegørelse.
TALER 2: Tak, hr. Barón Crespo.
TALER 2: Hr. Varela, De har fået svaret fra hr. Barón Crespo. Anmodningen kom fra De Europæiske Socialdemokraters Gruppe, men jeg må sige, at hele Formandskonferencen billiger den.
TALER 1287: Fru formand, jeg bad om en afklaring. Jeg vil overhovedet ikke diskutere det betimelige i en redegørelse fra Kommissionen. Den finder naturligvis sted. Jeg ønsker, at det fremgår klart, at vi støtter den, og jeg mener også, at der blev givet opbakning til den på de politiske gruppers Formandskonference, men jeg har i dag et møde i Fiskeriudvalget, et ekstraordinært møde, og dette spørgsmål vil naturligvis blive taget op, og som formand for dette udvalg vil jeg gerne have alle oplysningerne for at kunne viderebringe dem til mine kolleger. Redegørelsen skal derfor være hjertelig velkommen. Der er ikke modstand mod den, overhovedet ikke. Vores gruppe har også støttet den. For at forhandlingen skal foregå ordentligt, og det er det, jeg bekymrer mig om, for dette spørgsmål risikerer at fordreje de fire vigtige fiskeriforhandlinger, vi skal have, ville det have været mere normalt, at denne redegørelse var kommet efter nævnte forhandling, og at vi bagefter gav os selv tid til at fortsætte drøftelsen af spørgsmålet, selv om jeg ikke tror, at det vil være muligt.
TALER 1287: De ansvarlige tjenestegrene havde meddelt mig, at rækkefølgen for indlæggene ville være følgende: Først ville man give ordet til de fire ordførere for betænkningerne og bagefter til kommissæren, så han kunne afgive nævnte redegørelse. I så tilfælde ville ordførerne ikke kunne komme med et gensvar til kommissæren under den fælles forhandling.
TALER 1287: Jeg beder Dem altså om, at der først kommer en redegørelse fra Kommissionen efterfulgt af indlæggene fra talerne, således at de alle får den samme ret som parlamentsmedlemmer til at få kendskab til og udtale sig om kommissærens redegørelse.
TALER 629: Fru formand, jeg vil gerne oplyse hr. Varela Suanzes-Carpegna om, at dette er Formandskonferencens betingelser, men jeg ser, at de relevante tjenestegrene allerede har meddelt Dem det. Det var tanken - efter anmodning fra størstedelen af gruppeformændene - at de fire ordførere skulle tale først, og at indlægget fra Kommissionens repræsentant skulle komme derefter. Det var det, der skete på Formandskonferencen, hvor jeg havde den ære at repræsentere Dem, fru formand. Hr. Varelas anmodning er en anden sag.
TALER 2: Tak, hr. Colom i Naval. Det skulle være til at forstå nu.
TALER 2: Torsdag:
TALER 2: Formanden. Jeg har to ændringsforslag til debatten om aktuelle og uopsættelige spørgsmål af væsentlig betydning. Man foreslår at erstatte punktet "Udstedelse af visa mellem Rusland og Georgien" med et nyt punkt med overskriften "Danone-sagen". Forslaget er stillet af Den Europæiske Venstrefløjs Fællesgruppe/Nordisk Grønne Venstre.
TALER 2: Jeg har modtaget et andet forslag fra Gruppen Union for Nationernes Europa, der vil erstatte samme punkt med et andet punkt med overskriften "Situationen i Algeriet".
TALER 473: Fru formand, jeg vil give en hurtig forklaring på, hvorfor min gruppe har stillet dette forslag om det, der, især ifølge de franske aviser, er i færd med at udvikle sig til en Danone-sag. Det er et vigtigt spørgsmål, der går ud over almindeligt koncernniveau. Det drejer sig tilsyneladende om politikken i en stor landbrugsfødevarekoncern, der, samtidig med at den lige har opnået et økonomisk resultat, som direktøren selv betegner som fremragende, har besluttet at nedlægge 3.000 stillinger og lukke flere virksomheder i forskellige medlemsstater i Unionen. Det forekommer mig forkert, at vi på den ene side gør fuld beskæftigelse til et af Den Europæiske Unions hovedmål og arbejder på at udvikle en europæisk selskabsstatut, der fastlægger nye rettigheder for lønmodtagere, og på den anden side uden at blinke anerkender en sådan strategi, der sætter aktionærernes lov over alt andet. Derfor foreslår jeg, at denne sag drøftes under debatten om aktuelle og uopsættelige spørgsmål.
TALER 472: Fru formand, min gruppe vil stemme for dette forslag, da det, idet det netop tager udgangspunkt i hr. Wurtz' argumenter, drejer sig om et spørgsmål, som vel ikke er fransk, men snarere europæisk på grund af Danone-koncernens betydning og på grund af de foreslåede foranstaltningers følger i flere lande. Og eftersom statutten for det europæiske selskab blev vedtaget i Nice-traktaten, synes vi, at det er et meget aktuelt spørgsmål, som også knytter an til det svenske formandskab.
TALER 472: Idet man skal være opmærksom på, at situationen for andre vigtige europæiske og globale multinationale selskaber inden for bil- og jernindustrien også er blevet drøftet i min gruppe, mener vi, at dette spørgsmål fortjener en grundig overvejelse i Udvalget om Sociale Anliggender. Måske kunne man tage det i stedet for, for spørgsmålet er så alvorligt, at det burde overvejes mere indgående og udførligt.
TALER 474: Fru formand, vi tvivler ikke på, at der er tale om et vigtigt anliggende, men sådan noget forekommer nu engang hele tiden. Tidligere er vi altid blevet enige om at beskæftige os med sådanne sager i en mere indgående forhandling. Det er altså ikke rimeligt at behandle det som et aktuelt og uopsætteligt spørgsmål, eftersom det emne, der skal bortfalde, også er vigtigt.
TALER 474: I øvrigt vil jeg gerne gøre opmærksom på - jeg kunne godt nok ikke selv deltage i Formandskonferencen på grund af Det Europæiske Folkepartis kongres, men min kollega James Provan repræsenterede mig - at man jo allerede har stemt om det på Formandskonferencen, og at det altså ikke skal fremdrages igen. Vi er modstandere af at gøre dette emne til et aktuelt og uopsætteligt spørgsmål.
TALER 473: Fru formand, først vil jeg sige, at hr. Poetterings fejltagelse er helt i orden, eftersom han var fraværende. Men, hr. Poettering, jeg gør Dem opmærksom på, at Formandskonferencen absolut ikke har stemt hverken for eller imod dette forslag, og jeg blev foreslået at stille dette forslag i Europa-Parlamentet, hvilket jeg har gjort.
TALER 473: Med hensyn til hr. Barón Crespos forslag er jeg fuldstændig enig i forslaget om at tage hele spørgsmålet, det vil sige både Danone og lignende forhold, op i Socialudvalget for derefter at tage det op til mere generel debat. Mit mål er ikke, at det nødvendigvis skal være under debatten om aktuelle og uopsættelige spørgsmål, men at vi tager dette alvorlige misforhold op til debat, eftersom det har skabt stort offentligt røre i vores respektive lande og i sandhed kræver handling fra Den Europæiske Union. Så hvis de andre kolleger er enige, er jeg fortaler for, at vi tager sagen op i Socialudvalget.
TALER 2: Hr. Wurtz, skal jeg konkludere, at De trækker omtalte forslag om at erstatte punkt 5 i debatten om aktuelle og uopsættelige spørgsmål med dette punkt tilbage? Kan jeg gå ud fra, at der er bred enighed om hr. Barón Crespos forslag? Det ser ud til at være tilfældet.
TALER 2: Er der nogen fra Gruppen Union for Nationernes Europa, der ønsker at præsentere forslaget om udskiftning af samme punkt med "Situationen i Algeriet"?
TALER 4049: Fru formand, De nævnte for lidt siden de velkendte rædsler, som er forbundet med terrorismen. UEN-Gruppen ville have ønsket, at vi i Europa-Parlamentet kunne have taget situationen i Algeriet op under debatten om aktuelle og uopsættelige spørgsmål.
TALER 4049: Faktisk har vi alle i sidste uge kunnet se de uudholdelige billeder i fjernsynet fra de seneste massakrer i landet udført af islamiske terrorister, der uophørligt udvider grænserne for deres rædselsaktioner. Vi kunne således ikke forstå, at Parlamentet, som er så følsomt, når det drejer sig om menneskerettighedsspørgsmål, forholdt sig tavst efter denne sidste opvisning i fanatisk demens. At vælge en sådan debat ville give os mulighed for endnu en gang at fastslå, at samtlige tiltag i de nordafrikanske lande og i særdeleshed i Algeriet for at slå ubarmhjertigt ned på barnemordere og deres medskyldige modtager massiv støtte fra de europæiske folkevalgte.
TALER 4049: Vi mener, at det er vores pligt at gøre det algierske folk opmærksom på vores medfølelse og solidaritet og at opmuntre den algierske regering til med støtte fra Den Europæiske Union at gennemføre den politik på området, som forventes af et overvældende flertal af Algeriets borgere, der lige så lidt som vi vil vænne sig til denne blinde vold, der hærger deres land.
TALER 473: Jeg mener, at enhver, der har haft lejlighed til at rejse til Algeriet i de seneste måneder, ja, i de seneste år, bedre kan forstå, hvad denne frygtelige terrorisme betyder for det algierske folk, og jeg mener faktisk, at vi ville gøre os selv ære ved at tage dette problem op under debatten om aktuelle og uopsættelige spørgsmål. Jeg synes altså, at det er et godt forslag.
TALER 1981: Fru formand, det er et stort problem, at der sker så meget i verden. Når man ser på de enkelte tilfælde, spørger man sig selv, hvorfor de ikke får førsteprioritet. Det gælder i denne forbindelse Algeriet. På den anden side er der den visumpligt, som Rusland fastsatte unilateralt den 5. december 2000 med hensyn til Georgien. De, der har kendskab til situationen i hele det område, ved, at det er en alvorlig situation, og at vi på ny kan forvente, at der pustes liv i konflikterne i området. Parlamentets udvalg har anmodet kraftigt om at sætte dette emne på dagsordenen på et tidligere tidspunkt. Det blev udsat sidste gang. Jeg mener, at det er korrekt, at vi nu anmoder om opmærksomhed for det område for så vidt muligt at undgå konflikter på et senere tidspunkt og endvidere for at gøre de russiske myndigheder opmærksomme på situationen.
TALER 473: Fru formand, for at undgå at vælge mellem de to emner kunne man måske behandle situationen i Algeriet under punktet "Menneskerettigheder", således at alle de foreslåede emner kunne få en plads.
TALER 2: Jeg ser, at dette meget belejlige forslag får tilslutning fra Parlamentet. Vi vil altså stemme om dette som en tilføjelse til punktet "Menneskerettigheder".
TALER 2: Stadig med hensyn til torsdag har jeg et forslag fra De Europæiske Socialdemokraters Gruppe og fra Gruppen for Det Europæiske Folkeparti (Kristelige Demokrater) og De Europæiske Demokrater, der gerne vil tilføje et punkt med overskriften "Jordskælv i El Salvador". Dette forslag behøver ulykkeligvis ingen yderligere kommentarer, og jeg vil straks sætte det under afstemning.
TALER 521: Fru formand, jeg går videre med plenarmødet på torsdag. Jeg lagde mærke til arbejdsplanen for torsdagens plenarmøde, hvor forhandlingen om betænkninger stadig fortsætter efter kl. 17.30 indtil 18.30. Under det punkt er betænkningen om meddelelse fra Kommissionen om status for konkurrenceevnen i EU's træ- og papirindustri, som jeg har udarbejdet for Udvalget om Industripolitik, Eksterne Økonomiske Forbindelser, Forskning og Energi, overraskende på dagsordenen. Derefter følger kl. 18.30 afstemningen om betænkningen om arbejdspladser for 4 millioner europæiske arbejdstagere og konkurrenceevnen for denne industrisektor samt dertilhørende industri.
TALER 521: Efter min opfattelse er planlægningen af torsdagens plenarmøde nu kommet ud i meget store problemer på grund af ophøret af fredagens plenarmøder, hvis vi er nødt til at forhandle om en betænkning, der drejer sig om arbejdspladser for 4 millioner mennesker, kl. 17.30. Jeg ved, at der højst er en snes parlamentsmedlemmer til stede ved afstemningen. Det er nedsættende for Parlamentets anseelse, at vi med et så lille antal medlemmer tager stilling til en så omfattende betænkning. Jeg håber derfor, at der ved torsdagens aftenplenarmøder kun skal stemmes om aktuelle og uopsættelige emner, og at afstemninger, der drejer sig om egentlige betænkninger, flyttes fra torsdag aften til arbejdsplanen for et efterfølgende miniplenarmøde.
TALER 2: Tak, hr. Seppänen. Jeg skal gerne overveje Deres observation. Erfaringen har vist os, at der altid er mange til stede under afstemningen torsdag aften, og at antallet af tilstedeværende gør den frygt, De lige har givet udtryk for, helt til skamme. Jeg ønsker selvfølgelig inderligt, at man fortsat vil bestræbe sig på, at det skal være sådan.
TALER 2: Mødeperioden den 31. januar til 1. februar 2001 i Bruxelles Formanden. Der foreligger ingen forslag til ændring for mødeperioden den 31. januar til 1. februar 2001 i Bruxelles.
TALER 5040: Fru formand, en bemærkning til forretningsordenen. Jeg vil gerne henlede Deres opmærksomhed på de uhyggelige begivenheder, der har fundet sted i Moskva i de seneste 24 timer, og som hovedsagelig har været rettet mod de uafhængige medier og pressefriheden. Media Most driver det uafhængige tv i Rusland, og organisationen ejer en række radiostationer og uafhængige magasiner. Hr. Andrej Tsimaylo, næstformand for Media Most, blev i går arresteret og underkastet fem timers forhør, hvorefter hr. Anton Titov, finansdirektøren for det uafhængige tv, blev arresteret i sin mors hjem, efter at politiet havde brudt døren op. En række andre juniormedarbejdere for det uafhængige tv er også arresteret og afhøres i dette øjeblik.
TALER 5040: Det er en uhyggelig udvikling, der rækker langt videre end spørgsmålet om hr. Gusinskij personligt, som jeg har rejst tidligere. Som alle ved, er jeg rådgiver for ham.
TALER 5040: Fru formand, kan vi tage denne sag op? De mødte næstformanden for Media Most, hr. Malasjenko, i juni. De talte med ham om, at den russiske regering forsøger at kontrollere pressen, og De foreslog, at der skulle gøres noget. Kan vi finde en måde at give udtryk for vores synspunkter over for den russiske regering og løse problemet i forbindelse med pressefrihed og ytringsfrihed, som er ødelæggende for forholdet mellem Den Russiske Føderation og Den Europæiske Union?
TALER 1528: Fru formand, jeg hører vedholdende rygter om, at præsident Ben Ali skulle have sendt Dem, lad os kalde det en høflig skrivelse, efter at vi i december vedtog en beslutning om Tunesien. Hvis det er tilfældet, ville De så ikke være så venlig at meddele os indholdet af dette?
TALER 2: Nej, det ser ikke ud til, at denne skrivelse er nået frem til mig. Hvis dette var tilfældet, ville jeg naturligvis informere Parlamentet.
TALER 5025: Fru formand, i disse dage - og også i disse timer - får vi hele tiden nye oplysninger om stadig flere tilfælde af meget alvorlige sygdomme, som rammer unge soldater og mange civile, og det er sygdomme, der skyldes radioaktiv forurening som følge af brugen af våben med sprænghoveder af forarmet uran. Jeg mener for det første, fru formand, at vi alle må give udtryk for vores dybeste medfølelse med familierne til de unge soldater, til de europæiske civile og til borgerne i Republikken Jugoslavien, da de har mistet deres kære på grund af den radioaktive forurening fra NATO's bomber.
TALER 5025: For det andet vil jeg gerne sige, at jeg var meget glad for Deres udtalelser om sagen med den forarmede uran, og jeg vil ikke mindst sige, at jeg er enig i Deres krav om et øjeblikkeligt forbud mod at bruge disse dødbringende projektiler. Jeg er udmærket klar over, at der er nogle, som benægter sammenhængen mellem disse dødsfald, disse sygdomme og brugen af disse projektiler, men jeg er også klar over, at ingen general er i stand til at bevise det modsatte af denne påstand. Hvis det ikke er muligt at opnå et øjeblikkeligt forbud, er det således absolut nødvendigt med et øjeblikkeligt moratorium, for selv om der i dag ikke er nogen krige, hvor sådanne projektiler bliver brugt, bliver de stadig brugt i forbindelse med øvelser. Jeg stoler på, at De vil være lydhør over for dette spørgsmål og få dette krav gennemført.
TALER 603: Fru formand, i morges kl. 8.00 var jeg i Schiphol i godt selskab sammen med 24 andre parlamentsmedlemmer, medarbejdere og én kommissær. Vi var meget glade for, at vi på ny kunne tage en uge til Strasbourg efter ferien, men desværre blev vores fly aflyst. Fru formand, det er ikke første gang. Vi flyver til Strasbourg med Regional Airlines. Siden dette flyselskab i år blev overtaget af Air France, aflyses hvert andet fly. Det betyder, at hver gang, vi ved godt mod forsøger at komme til Strasbourg, går der kludder i foretagendet. Også i dag måtte vi rejse til Strasbourg over Paris. Så selv om jeg var i Amsterdam Schiphol kl. 8.00, var jeg først i Strasbourg kl. 16.00, og det gælder endvidere for 24 andre. Air France er stadigvæk et helt statsejet selskab, og de franske myndigheder har forsikret os, at de vil gøre alt for at gøre Strasbourg mere overkommelig for os. Derfor anmoder jeg Dem om at viderebringe denne klage til de franske myndigheder, for vi vil gerne have vores direkte afgang til Amsterdam til tiden, hver mandag og hver torsdag.
TALER 2: Fru Plooij-van Gorsel, jeg er yderst ked af at høre dette, og jeg kan forsikre Dem om, at jeg med det samme vil give rette vedkommende besked om Deres ganske forståelige utilfredshed.
TALER 2337: Fru formand, en bemærkning til forretningsordenen. Jeg vil gerne henlede Parlamentets opmærksomhed på den uheldige hændelse, der fandt sted efter sidste mødeperiode, og det drejer sig om hr. Panikos Djakourmas. Der er sikkert mange, der ikke er klar over, at en del af Cypern allerede er med i Den Europæiske Union, fordi der stadig findes britiske baser på Cypern. Hr. Djakourmas blev bortført fra en af disse baser kort før jul. Denne pågribelse var ulovlig. Hr. Djakourmas tilbageholdes i øjeblikket på den nordlige del af Cypern.
TALER 2337: Jeg vil gerne appellere til Parlamentet om en sympatitilkendegivelse over for hr. Djakourmas og hans familie. Han er anklaget for en forbrydelse, som jeg ikke mener, at han har begået. Men uanset sagens beskaffenhed er omstændighederne i forbindelse med bortførelsen af ham helt uacceptable. Han blev bortført fra et af Den Europæiske Unions territorier. Jeg vil gerne bede formanden om over for regeringen i Ankara at give udtryk for vores bekymring over denne hændelse samt vores håb om, at denne uheldige hændelse ikke vil påvirke løsningen af cypernproblemet og de igangværende fredsforhandlinger. Formanden må også give udtryk for vores håb om, at hr. Djakourmas løslades hurtigst muligt.
TALER 918: Fru formand, jeg vil gerne først og fremmest erklære mig absolut enig i de bemærkninger, som hr. Cossutta fremkom med for lidt siden, selv om jeg ikke har bedt om ordet af den grund. Jeg har bedt om ordet på grund af det emne, som fru Villiers omtalte, nemlig for at anklage de tyrkiske besættelsesstyrker på Nordcypern for en ny terrorhandling. Andre medlemmer har allerede beskrevet den, så jeg behøver ikke at give flere detaljer. Jeg vil blot betone, at ud over det faktum, at hr. Djakourmas blev bortført fra de britiske basers område, så blev han bortført og tilbageholdes af hæren i et land, som ansøger om medlemskab af EU. Derfor har vi alle muligheder for at skride ind over for landet, og, fru formand, jeg appellerer til Deres samvittighed og til alle Europa-Parlamentets medlemmers samvittighed om, at vi skal kræve en omgående løsladelse af hr. Djakourmas, som er syg. Han lider af sukkersyge. Hele denne historie virker nemlig som et komplot for at få hr. Djakourmas udvekslet med en tyrkisk-cypriotisk narkohandler, som Republikken Cyperns politimyndigheder har arresteret.
TALER 2: Hr. Alyssandrakis, vi må se, hvad vi kan gøre ved det. Jeg har hørt både Deres og Deres kollegas indlæg. Hvad angår hr. Cossuttas indlæg, så ved han, at jeg har affattet en meddelelse, der handler om nøjagtigt det samme som hans indlæg.
TALER 4455: Fru formand, jeg vil også gerne give min mening til kende i forbindelse med fru Villiers og hr. Alyssandrakis' anklager over den planlagte bortførelse af en allerede syg cypriot, ved siden af hvem man forinden havde anbragt en pakke hash for at kunne anklage ham for narkohandel, skønt bortførelsen af ham skete på den engelske base. Vi må i den forbindelse notere os, at England er både garant og medlem af EU.
TALER 4455: Der bør iværksættes effektive aktioner, for jeg er bange for, at Tyrkiet efter godkendelsen af dets kandidatur som ansøgerland til EU føler, at det frit kan forværre sin opførsel i disse spørgsmål. Det har allerede indtaget stillinger ved grænsen til den grønne zone på Cypern to steder, selv om det herved overtræder FN's bestemmelser, men de klager, som FN, vi og NATO-landene fremkommer med, er så svage, at Tyrkiet ikke tillægger dem den mindste betydning. Desuden nægter hr. Denktas, lederen af "Nordcypern", som - det vil jeg gerne erindre om - er under tyrkisk besættelse, at deltage i de fortsatte samtaler for at få løst cypernspørgsmålet, idet landet anser sig selv for meget stærkere end tidligere, eftersom EU - uden at have tænkt sig godt om, skulle jeg mene - har godkendt Tyrkiets ansøgning om medlemskab af EU.
TALER 336: Fru formand, jeg vil gerne gøre Dem opmærksom på, at Rådet - og det er i øvrigt ikke første gang - overtræder forretningsordenen. Vi parlamentsmedlemmer får jo en gang om måneden mulighed for at stille et prioriteret skriftligt spørgsmål, der i henhold til forretningsordenen skal besvares inden for tre uger. Nu sker det stadig oftere, at Rådet ikke overholder denne frist. Som det seneste eksempel kan jeg nævne, at jeg i oktober stillede et spørgsmål, som jeg endnu ikke har fået svar på, nemlig spørgsmålet om, hvornår Rådet påtænker omsider at gennemføre den lovede lønstigning for Europols medarbejdere! Det er ikke et enkeltstående tilfælde, sådanne tilfælde bliver stadig talrigere. Jeg anmoder Dem indtrængende om at presse på i Rådet for, at forretningsordenen bliver overholdt.
TALER 910: Fru formand, jeg tager ordet endnu en gang - jeg har gjort det tidligere, og jeg har gentagne gange stilet breve til Dem - for at betone det forhold, at hundredvis af politiske fanger i Tyrkiet, som lever under kummerlige forhold, siden den 20. oktober - i månedsvis - opretholder en sultestrejke. Nogle af dem er allerede døde for at forhindre, at Tyrkiets regering skal gennemføre sin plan om at lukke dem inde i hvide isolationsceller for at knække deres moral og modstand.
TALER 910: De kender til de tragiske øjeblikke, som hele menneskeheden har oplevet på grund af det tyrkiske militærs og politis barbariske indtrængen i fængslerne. Det kostede døde. De skød på de indsatte og gik barbarisk til angreb på de politiske fangers familier, som protesterede uden for fængslerne, og som også var gået i sultestrejke.
TALER 910: Fru formand, jeg mener, at det er fejlagtigt af os og især af formandskabet, at det endnu ikke har udtrykt en meget stærkere og absolut kategorisk protest over denne tilstand, men tværtimod ved sin tavshed har fået hele menneskeheden til at føle, at både Europa-Parlamentet og EU er medskyldige i denne forbrydelse. Jeg beder Dem altså om - i det mindste nu - at hæve Deres stemme, idet De ved, hvor ømtålelige disse spørgsmål er.
TALER 1971: Fru formand, vi har i det nye år gennem den spanske Boletín Oficial del Estado erfaret, at 11 politifolk og tre guardías civiles, som allerede er dømt for at have udført tortur, er benådet af den spanske regering.
TALER 1971: De spanske domstole fører meget få sager om tortur. Tværtimod forfremmes mange tjenestemænd på grund af sådanne aktiviteter. Det kan simpelthen ikke accepteres inden for Den Europæiske Union.
TALER 1971: Det påhviler os at lægge pres på den spanske regering med hensyn til dette spørgsmål. Jeg vil stærkt anmode Parlamentet om at afgive en erklæring med en meget tydelig formulering for at vise vores klare afstandtagen til tortur.
TALER 1971: Jeg er sikker på, at De ønsker at reagere tydeligt og hurtigt på dette spørgsmål.
TALER 505: Fru formand, har De fået at vide, at registeret over økonomiske interesser blev offentliggjort på Internettet i sidste uge på www.mpt2001.co.uk? Det var ikke resultatet af, at Parlamentet nu praktiserer principperne om gennemsigtighed og åbenhed, men resultatet af, at en gruppe, der arbejder for en komiker i britisk tv, havde offentliggjort registeret.
TALER 505: Nu, hvor registeret er offentliggjort, vil De så ikke opfordre alle involverede til at ophøre med at omgærde Parlamentet med hemmelighedskræmmeri og så hurtigt som muligt bringe os ind i det 21. århundrede og stille oplysninger til rådighed for Europas borgere på vores egen hjemmeside?
TALER 1383: Fru formand, jeg beklager også, at et program med en britisk komiker gør nar af Parlamentet, og jeg vil gerne understrege, at min egen gruppe naturligvis allerede har offentliggjort de økonomiske interesser på Internettet. Det vil være op til hr. Davies' gruppe at følge efter og offentliggøre disse oplysninger på Internettet.
TALER 1383: Jeg er imidlertid enig med ham. Jeg mener, at jo før, registeret kommer på Internettet, jo bedre. Det bør offentliggøres. Der er ingen grund til hemmelighedskræmmeri. Det tror jeg også, at kvæstorerne vil anmode Præsidiet om i den nærmeste fremtid.
TALER 1383: Kreditinstitutter
TALER 2: Næste punkt på dagsordenen er indstilling ved andenbehandling (A5-0369/2000) fra Udvalget om Økonomi og Valutaspørgsmål om Rådets fælles holdning fastlagt med henblik på vedtagelse af Europa-Parlamentets og Rådets direktiv om sanering og likvidation af kreditinstitutter (Ordfører: Peijs).
TALER 690: Fru formand, i 1985 stillede Kommissionen forslag om et direktiv om koordinering af lovgivningen om den administrative behandling af sanerings- eller likvidationsprocedurer i forbindelse med kreditinstitutter. At der er gået så lang tid, skyldes især gibraltaraffæren.
TALER 690: Formålet med direktivet er at sørge for, at saneringen eller likvidationen af et kreditinstitut og dets filialer finder sted på grundlag af princippet om enhed og universalitet. Det betyder, at et kreditinstituts hjemland har enekompetence til at gennemføre den administrative side af saneringen og likvidationen af alle kreditinstituttets filialer i EU-medlemsstaterne. Det gælder for alle forhold undtagen i de tilfælde, hvor der er medtaget en undtagelse i dette direktivs artikel 20. Formålet med direktivet er altså ikke harmonisering, men sikring af lige behandling af alle kreditorer og en ensartet fremgangsmåde i hele Europa.
TALER 690: Som ordfører er jeg helt enig i betænkningens hovedlinjer. Sammen med Rådet og Kommissionen har jeg forsøgt at indføre en række forbedringer i betænkningen ved hjælp af to typer ændringsforslag. Den første type vedrører, at ordlyden i Rådets fælles holdning ikke var i overensstemmelse med den allerede eksisterende konkursforordning og direktivforslaget om likvidation og sanering af forsikringsvirksomheder, som Økonomiudvalget stemmer om i næste uge. Disse forskelle mellem direktiver, som vedrører samme emne, er uacceptable, medmindre der er en god begrundelse.
TALER 690: Som ordfører har jeg sat en ære i at gøre lovgivningen om dette meget vigtige emne så klar og enkel som mulig. Alle vores ændringsforslag vedrører artikel 20, som omfatter undtagelserne fra regelen. Nogle ændringsforslag bringer direktivet i overensstemmelse med andre direktiver såsom konkursforordningen og direktivforslaget om likvidation af forsikringsvirksomheder, som jeg netop nævnte. Det er artikel 20, stk. 1, litra h, og 20, stk. 2. De genindsættes i betænkningens artikel 20a - 20d, men nu med samme ordlyd som i de andre to direktiver.
TALER 690: Den anden type ændringsforslag vedrører fjernelse af en række undtagelser. Disse undtagelser var ikke formuleret klart og skabte mulighed for fortolkning. Med hensyn til artiklen om de regulerede markeder var der endvidere risiko for, at undtagelsen omfattede mere end hovedregelen. Alligevel stod artiklerne om de regulerede markeder, genkøbsaftaler og kontraktmæssig modregning og skyldsfornyelse som sådan i den fælles holdning.
TALER 690: Jeg tilstræbte i første omgang at fjerne disse artikler. Problemet var, at visse partier i Rådet ikke kunne leve med en fuldstændig fjernelse af disse artikler. Derfor har jeg forsøgt at blive enig med Rådet, og det lykkedes i onsdags i denne uge i sidste øjeblik. Kompromiset består stadigvæk af fjernelse af de tre artikler, men de erstattes af tre andre artikler. I store træk står der i kompromisartiklerne, at der ikke røres ved retsgrundlaget i den medlemsstat, hvor kontrakten er indgået. Disse artikler gør det desuden klart, at der ikke røres ved konkurslovgivningen i kreditinstituttets hjemland. Det betyder altså, at hvis der indgås kontrakter med et reglementeret institut, indgår udbyttet af de kontrakter også i konkursboet. Det drejer sagen sig om, og det var hensigten med mit oprindelige forslag om fjernelse af artiklerne.
TALER 690: Alt er nu formuleret klart og tydeligt, alle er tilfredse, og jeg er glad for, at vi sandsynligvis gennem intensivt samarbejde har undgået en tidsrøvende forligsprocedure.
TALER 690: Vi stiller altså to typer ændringsforslag: én om overensstemmelse med andre direktiver og en anden om fjernelse af en række undtagelser. Jeg håber virkelig, at denne lovgivning, hvis kvalitet Parlamentet har forbedret, aldrig træder i kraft.
TALER 2337: Hr. formand, de mest kontroversielle punkter i denne betænkning omhandler tre forskellige typer kontraktaftaler, nemlig genkøbsaftaler, aftaler om netting og aftaler inden for rammerne af et reguleret marked. Som fru Peijs skitserede, blev disse tre kontrakttyper drøftet i udvalg inden denne forhandling, og det, vi prøver at opnå med fru Peijs' kompromisforslag, er at sikre, at parterne kan fastsætte egen lovgivning vedrørende aftaler, men ikke vedrørende likvidationsprocedurer.
TALER 2337: Der sondres her mellem lovgivning vedrørende aftaler og ekstern konkurslovgivning, da det er vigtigt at sikre, at parterne, selv om de kan fastsætte lovgivning vedrørende aftaler, ikke kan fastsætte egen konkurslovgivning.
TALER 2337: Der opstår et problem i forbindelse med lovgivning vedrørende aftaler og konkurslovgivning. Vi forsøger at sikre, at aftalen fungerer, og at det pågældende provenu i den anden ende behandles i henhold til medlemsstatens konkurslovgivning. Der er stadig usikkerhed i teksten om, hvad der sker i forbindelse med regimer som Spanien, der har konkursprocedurer, som gælder, allerede inden aftalen er på plads. Det betyder i realiteten automatiske udsættelser og betyder i lande som Spanien, så vidt jeg ved, at alle kontrakter automatisk suspenderes i forbindelse med konkursprocedurer. Jeg glæder mig over fru Peijs' vellykkede harmonisering af noget, der så ud til ikke at kunne harmoniseres, og de glimrende løsningsforslag, der går ind for medlemsstaternes egen kontrol, som også vil være bedst i forbindelse med det indre marked, men jeg er bange for, at der vil være behov for nogen finjustering.
TALER 2337: Jeg håber, at vi ikke vil have behov for en tredjebehandling, men det vil måske være nødvendigt for at understrege, at disse automatiske udsættelser ikke vil have nogen indflydelse på aftaler om netting, genkøbsaftaler og kontrakter på et reguleret marked. Jeg vil gerne understrege over for Parlamentet, at det på nogle områder er bedre med et klart svar end et svar, som alle kan gå ind for - det perfekte svar. For med et klart svar kan man foretage transaktioner i henhold til de rammer, vi har opstillet. Det er af afgørende betydning. Jeg glæder mig over fru Peijs' arbejde, og jeg håber, at vi endelig har fået en afklaring på dette spørgsmål. Jeg er stadig lidt betænkelig ved de automatiske udsættelser og tror, at vi bliver nødt til at finjustere lidt på et senere tidspunkt.
TALER 2337: Det andet kontroversielle spørgsmål omhandler tingslig ret og forskellen mellem den fælles holdning og den saneringsplan, som fru Peijs har udarbejdet, og det er noget, vi har drøftet indgående. Fru Peijs' forslag har meget til fælles med Rådets forslag i den fælles holdning. Jeg er tilbøjelig til at tro, at det kan betale sig at holde sig til den fælles holdning i forbindelse med dette spørgsmål på grund af den potentielle fare for obligationsmarkedet. Det har ingen strategisk interesse for mig som britisk parlamentsmedlem, da det ikke påvirker det britiske marked på nogen måde. Det har langt større betydning for det danske, østrigske og tyske obligationsmarked.
TALER 2337: Jeg vil gerne takke fru Peijs for hendes store arbejde. Det er en glimrende betænkning. Der er stadig et par punkter, som kan give anledning til diskussion, men hun har gjort et fremragende stykke arbejde. Jeg beklager den forvirring, der herskede i udvalget i forbindelse med afstemningen, og jeg er glad for, at problemet er løst nu.
TALER 680: Hr. formand, jeg tror ikke, at jeg har brug for alle fem minutter, og jeg håber, at vi så kan fremskynde mødet i aften lidt. Først og fremmest vil jeg gerne takke fru Peijs som ordfører for denne betænkning, der, som fru Villiers allerede har understreget, er meget kompliceret. Spørgsmålet har længe været problematisk, hovedsagelig på grund af de nationale forskelle på regeringsplan, i modsætning til spørgsmålene fra Parlamentet, men Parlamentets kompromiser har været både effektive og hurtige og er meget velkomne.
TALER 680: I et forsøg på at opnå ligebehandling over hele EU er enhedsprincippet og princippet om universalitet naturligvis den røde tråd i betænkningen, og der er derfor sammenhæng og konsekvens.
TALER 680: Tilsvarende sikres kreditorers rettigheder i andre medlemsstater end hjemlandet af samarbejdsaftaler mellem de relevante myndigheder i medlemsstaterne, men lad os i tilfælde af, at ikke alle har læst dokumentet, slå helt fast, at det ikke drejer sig om harmonisering, men om gensidig anerkendelse af medlemsstaternes saneringsforanstaltninger og likvidationsprocedurer.
TALER 680: Parlamentets vellykkede indførelse af væsentlige ændringer af det oprindelige forslag er af stor betydning. Der er mange i Parlamentet, som føler, at spørgsmålene her er meget væsentlige, da de alle vedrører sikring af EU-borgernes interesser og rettigheder. Denne betænkning klarlægger mange af punkterne som f.eks. indskudsgarantiordningen. Men mange af ændringerne i den fælles holdning, der endelig kom retur, er naturligvis meget velkomne, da de afspejler mange af Parlamentets bekymringer, også selv om der stadig ligger meget arbejde foran os.
TALER 680: Selv om vi accepterer hensigten med det forbedrede dokument, bør vi i Parlamentet stå fast på vores synspunkter fra førstebehandlingen, men samtidig organisere og klarlægge forslagene i forbindelse med denne tekst. Ændringsforslag 1 og 2 bringer teksten på linje med konkursforordningen og forslagene om sanering og likvidation af forsikringsvirksomheder, som vi vedtog allerede sidste sommer. Hermed opfyldes Parlamentets ønske om konsekvens på dette område. Ændringsforslag 3, 5 og 6 medfører også fordele for kreditorer og samtidig en anerkendelse af, at andre nationale delegationer, især i min gruppe, kan have andre bekymringer på dette område. Jeg støtter dog personligt idéen om at bringe direktivet på linje med konkursforordningen og forslagene om sanering og likvidation af forsikringsvirksomheder.
TALER 680: Det forekommer mig, at Parlamentets ordfører i de resterende ændringsforslag har fulgt traditionen med at rydde op i teksten for at klarlægge diverse punkter, og hun har samtidig opretholdt den kvalitet, vi har vænnet os til fra erfarne medlemmer. Selv om spørgsmål, f.eks. vedrørende aftaler om netting, tilsyneladende er taget med som en række yderligere ændringsforslag, har vi ikke desto mindre et brugbart dokument, som Parlamentet kan støtte, og som vil bidrage til alvorlige drøftelser i Rådet.
TALER 2782: Hr. formand, hr. kommissær, kære kolleger, vi er alle enige om, at direktivet om sanering af kreditinstitutter har været savnet længe. Det er også grunden til, at vi hilser det velkomment. Der bliver omsider fastlagt en fælles procedure, og der skabes en sammenhæng mellem saneringsproceduren og konkurslovgivningen. Vi bør understrege, at det især er bestemmelserne om beskyttelse af kreditorernes rettigheder, der er de væsentlige i denne forbindelse, da underretningen af kreditorerne samt betingelserne for betalinger fra debitorer fastlægges. Dermed sikres ligebehandlingen af alle kreditorer i likvidationsproceduren, også i andre lande end hjemlandet, i samme omfang.
TALER 2782: Teksten er ganske vist absolut god i sin nuværende form, men der var nogle uklare punkter. Således blev det udslagsgivende princip om universalitet styrket som følge af en række af udvalgets ændringer, og der blev udryddet nogle punkter, der var uforenelige med bestemmelserne om finansielle konglomerater, og som kunne føre til retlig usikkerhed. De har formentlig bemærket under forhandlingen, at vi repræsenterer forskellige holdninger på ét punkt, nemlig især ændringsforslag 3 og 5. Den høje grad af parallelitet mellem sanering og likvidation af kreditinstitutter og forsikringsselskaber er ikke ønskværdig på alle punkter i denne procedure. Der er forskellige holdninger repræsenteret her, fordi mange mener, at der er tale om forskellige produkter, nogle gange forskellige markeder, og at forskellige produkter og forskellige markeder skal behandles forskelligt og ikke automatisk ens.
TALER 2782: Den fælles holdning er efter min mening velovervejet og blev til dels forbedret med de ændringer, der kom fra udvalget og ordføreren, som jeg gerne vil takke. Teksten bør derfor godkendes og gennemføres af medlemsstaterne hurtigst muligt. Jeg beklager, at striden i Rådet har ført til denne forsinkelse, der har varet mere end et årti. Jeg vil gerne påpege, at det første forslag fra Kommissionen blev offentliggjort allerede i 1985, og at Europa-Parlamentets førstebehandling fandt sted allerede i 1987. Jeg vil gerne understrege dette, fordi vi i vores forhandlinger - og det siger jeg netop i forbindelse med Det Europæiske Råd i Nice - løbende drøfter balancen mellem de europæiske institutioner og i mange tilfælde taler om, at procedurerne skal fremskyndes. Det gælder ikke kun for Parlamentet, sådan som det ofte fremstilles i offentligheden, selv om man selvfølgelig også kan uddybe og fremskynde mangt og meget hos os.
TALER 2782: Det handler imidlertid ikke om at give nogen skylden her. Det største potentiale for en fremskyndelse af procedurerne mellem de europæiske institutioner ligger dog uden tvivl i meningsdannelses- og beslutningsprocessen i Det Europæiske Råd. Det blev igen understreget meget tydeligt.
TALER 2782: Kommissionens forslag skal sikre, at et kreditinstitut og dets filialer i en anden medlemsstat kan saneres og likvideres i overensstemmelse med enhedsprincippet og princippet om universalitet. Det sikres med dette direktivforslag.
TALER 3600: Hr. formand, markedet og de nationale myndigheder har længe ventet på fastsættelsen af direktivet om sanering og likvidationen af kreditinstitutter. Formålet med dette direktiv er at skabe sikkerhed omkring de forskrifter, som på en organisatorisk og specifik måde, der er tilpasset sektoren, kontrollerer institutterne, aktiverne, rettighederne og forretningsforbindelserne, når en bank, som er aktiv i forskellige EU-medlemsstater, får problemer eller går konkurs. Direktivet er en af prioriteringerne i handlingsplanen for finansielle tjenester.
TALER 3600: Af Rådets fælles holdning, som er fastsat med kvalificeret flertal, fremgår en klar og skarp indsigt i banksektorens specifikke særkender, som bidrager til, at denne sektor indtager en særlig stilling både med hensyn til konkursproceduren generelt og med hensyn til en sammenligning med de øvrige finansielle sektorer såsom forsikringsvæsenet og værdipapirsektoren. Derfor omfatter den fælles holdnings artikel 20 en særlig behandling af banksektoren med hensyn til en række aspekter. Denne særlige behandling krænker på ingen måde harmonien og logikken i et lovgivningssystem for de finansielle tjenester som helhed. Tværtimod, herved tages der netop hensyn til bankvæsenets specifikke særkender, hvorved transaktionernes stabilitet og retssikkerhed sikres i større omfang.
TALER 3600: I Peijs-betænkningen, som jeg lykønsker hende med på vegne af Kommissionen, og hvad det angår, tilslutter jeg mig gerne lykønskningerne fra fru Villiers og hr. Skinner, som generelt er positive over for den fælles holdning, stilles der et par ændringsforslag til artikel 20, hvilket er forelagt tidligere i dag.
TALER 3600: Kommissionen er enig i alle ændringsforslagene på nær ét. Kommissionen støtter i princippet ikke ændringsforslag 1 om genkøbsaftaler. Det er meget vigtigt, at bankerne på forhånd ved, hvilken ret der finder anvendelse på genkøbsaftaler.
TALER 3600: Fru Peijs har på vegne af PPE-Gruppen stillet fem nye ændringsforslag. Disse ændringsforslag integrerer de af Udvalget om Økonomi og Valutaspørgsmål vedtagne ændringsforslag i en sammenhængende helhed, som tager hensyn til banksektorens særlige stilling. De nye ændringsforslag tager på en anden måde hensyn til de specifikke krav, som stilles i banksektoren, til modregningsaftaler, genkøbsaftaler og transaktioner på reglementerede markeder. Kommissionen er enig i disse ændringsforslags retning, som kommer til udtryk i motiveringen. Hvis Parlamentet vedtager de fem nye ændringsforslag, støtter Kommissionen alle ændringsforslag, som foreslås i Peijs-betænkningen, inklusive ændringsforslag 1. Men ordlyden af alle andre ændringsforslag, og dette siger jeg især som svar på fru Villiers' bemærkninger, skal i så tilfælde tilpasses for at sikre overensstemmelse med artikel 20.
TALER 2: Forhandlingen er afsluttet.
TALER 2: Afstemningen finder sted i morgen kl.12.00.
TALER 2: Enklere lovgivning for det indre marked (SLIM)
TALER 2: Næste punkt på dagsordenen er betænkning (A5-0351/2000) af Doorn for Udvalget om Retlige Anliggender og det Indre Marked om Kommissionens meddelelse til Rådet og Europa-Parlamentet om evaluering af SLIM: Enklere lovgivning for Det Indre Marked.
TALER 6631: Hr. formand, i Nederlandene bekendtgjorde det helt nye rådgivende kontrolorgan for de administrative byrder, Actal, i sidste uge, at det nederlandske erhvervsliv tynges af en administrationsbyrde på små 9 milliarder euro om året. Den gennemsnitlige erhvervsdrivende skal bruge ca. 10 timer om ugen på administration og udfyldning af formularer. Nederlandene er i den forbindelse ikke en undtagelse. Flere undersøgelser viser, at 4-6% af EU-medlemsstaternes BNP går til unødvendig administration i virksomhederne. En tung byrde, som især går ud over de små virksomheder.
TALER 6631: Jeg kender erhvervsdrivende, som bevidst afstår fra yderligere udvidelse af deres virksomheder, fordi de for enhver pris vil undgå flere ansatte. Det administrative besvær, som i den forbindelse medfølger, afskrækker mange. De mange forpligtelser, som myndighederne pålægger erhvervsdrivende, hindrer på den måde vækst i produktion og beskæftigelse. Det drejer sig nogle gange ikke engang om regler, som er forkerte eller ikke virker, men det er ofte de samlede pligter, som tilsammen gør byrden tung, og det bidrager Parlamentet også til.
TALER 6631: Jeg husker en betænkning fra sidste år, som vedrørte arbejdsforholdene på byggepladser. Heri står der bl.a., takket være Parlamentets ændringer, at det er forbudt at holde en stige, når der står en person på den. Bortset fra sådanne bestemmelsers tåbelighed kan man endvidere spørge, hvem der fører tilsyn med overholdelsen af sådan en regel.
TALER 6631: Hr. formand, et af de store problemer i vores komplicerede samfund er, at vi producerer alt for mange forskrifter, som er så indviklede, at vi selv ikke er i stand til at føre tilsyn med overholdelsen. Følgerne kan være katastrofale. Det så vi for nylig på ny i Nederlandene.
TALER 6631: Den store administrative byrde for borgerne og virksomhederne samt myndighedernes manglende evne til at overholde skoven af regler er efter min mening grund nok til virkelig at gøre noget ved forenklingen og kvalitetsforbedringen af lovgivningen. SLIM-projektet, som Kommissionen startede i 1996, og som behandles i aften, er et skridt i den rigtige retning, men som jeg konstaterede i min betænkning, er det ikke nok, og det går for langsomt. I forhold til den samlede lovgivningsproduktion er det kun en dråbe i havet. Derfor slår jeg til lyd for acceleration, kortere implementeringsperioder for henstillingerne fra SLIM-arbejdsgrupperne og naturligvis den nødvendige organisation og mandkraft.
TALER 6631: Den integrerede fremgangsmåde for forenklingen af lovgivningen er dog langt vigtigere. Man skal især fokusere på udarbejdelse af lovgivning. Det er langt nemmere på et tidligt tidspunkt at forenkle end bagefter med store udgifter, også for virksomhederne, at tilpasse bestående lovgivning. I starten skal der gøres alt for at udvikle kvalitativ god lovgivning og så vidt muligt begrænse de administrative og finansielle konsekvenser.
TALER 6631: Som jeg allerede nævnte, påbegyndte Actal, et uafhængigt kontrolorgan, for nylig sin virksomhed i Nederlandene. Dette organ skal undersøge lovforslag og i den forbindelse gøre opmærksom på eventuelle negative administrative byrder for borgerne og virksomhederne. Et udmærket initiativ, som forhåbentlig overtages både af de andre medlemsstater og på EU-plan.
TALER 6631: Jeg anmoder Kommissionen om at gøre alt for at forbedre lovgivningens kvalitet og begrænse de administrative byrder for borgerne og virksomhederne. Parlamentet skal endvidere hele tiden være opmærksom på lovforslagenes konsekvenser for borgerne og virksomhederne. Måske burde vi, hvis andre ikke gør det, følge den amerikanske Kongres' eksempel og selv oprette en tjeneste, som informerer os om lovgivningens administrative og finansielle konsekvenser.
TALER 1517: Hr. formand, kommissær Bolkestein, kære kolleger, initiativet om forenkling af det indre markeds lovgivning er en af de vigtigste aktiviteter, som Unionen i dag har i gang. I hvert fald har mit parti i Finland, Det Nationale Samlingsparti, gjordt det at lave lovgivningen mere strømlinjet og at opgive udarbejdelsen af unødvendige direktiver til en af hovedmålsætningerne ved det seneste EU-valg. Jeg tror også, at mange andre sætter stor pris på aspektet.
TALER 1517: Kommissionens meddelelse om den nuværende status for SLIM-initiativet er ganske tilfredsstillende, men stadig langt fra tilstrækkelig. Det er yderst vigtigt, at Kommissionen er i stand til hurtigst muligt og effektivt at ændre forslagene i projektets tredje og fjerde fase til klare forslag til lovgivningsmæssig beslutning. Ligeledes skal fristen på et halvt år, som ordføreren foreslår, tages alvorligt. Jeg er varm fortaler for ordførerens forslag om, at der ved udfærdigelsen af de konkrete forslag skal lyttes mere end tidligere til "brugerne af lovgivningen", som er klienter til os beslutningstagere. Det er kun en procedure, som minder om denne co-regulation eller fælles regulering, som kan være til gavn for udviklingen af det indre marked i Europa og i sidste ende garantere, at også forbrugerne reelt drager nytte af lovgivningsprojekterne og indførelsen af euroen.
TALER 1517: Forslagene alene er naturligvis ikke nok, processerne skal også kunne køres hurtigt både i Parlamentet og Rådet. I Parlamentet debatteres i ny og næ fremskyndelse af lovgivningsprocessen. Ikke mindst venter vi, medlemmerne af Udvalget om Økonomi og Valutaspørgsmål, med spænding på forslagene fra Lamfalussy-arbejdsgruppen om nye arbejdsmetoder, som det er meningen at anvende i det mindste til lovgivning om finansieringstjenester. Skønt Lamfalussy-gruppens midtvejsrapport har været meget detaljeret, kan man alligevel læse ud fra rapporten, at arbejdsgruppen er i færd med at drøfte den procedure, hvor udelukkende de største spørgsmål løses i en fuld fælles beslutningsprocedure, og ved andre mere teknisk betonede direktivændringer skal den såkaldte fast track-procedure anvendes. I princippet forholder jeg mig positivt til sådanne forslag, selv om afgivelse af magt som bekendt ikke er så nemt for os parlamentsmedlemmer. Jeg tror, at magtafgivelse i visse tilfælde er uafvendelig for hurtigst muligt at kunne eliminere de sidste hindringer for det indre marked. Min endelige stilling og vores gruppes stilling er dog afhængig af, hvordan denne fast track-procedure kommer til at se ud. Proceduren må under ingen omstændigheder være en kopi af den eksisterende komitologiprocedure, der virkelig trænger til en del fornyelse, i særdeleshed hvad angår åbenhed. Dette blev også påpeget af vores ordfører.
TALER 1517: Hvad altså angår den generelle udvikling af lovgivningsprocessen, glæder jeg mig også til governance, Kommissionens hvidbog, der udarbejdes til topmødet i Göteborg. Det, som Kommissionen foreslår i dette dokument, vil fastsætte hastigheden for behandlingen af nye lovgivningsprojekter og Unionens effektivitet i øvrigt i længere tid fremover. Forhåbentlig kommer dette dokument til at omfatte gode og konkrete forslag, men også for SLIM's vedkommende håber jeg på lidt mere kampgejst.
TALER 1469: Hr. formand, det er klart, at en forbedring af kvaliteten af lovgivningen vil være afgørende for et effektivt indre marked og en forbedring af den europæiske økonomis konkurrenceevne. Vi glæder os alle over SLIM-initiativet, men vi må alle dele ordførerens forbehold over for effektiviteten af SLIM indtil nu. Der er overraskende få områder, som har været genstand for SLIM-processen, og det er ikke altid tydeligt, hvorfor de pågældende områder er valgt. Vi har brug for en fast track-procedure til at omsætte SLIM-udtalelser til lovforslag, da alt synes at tage lang tid.
TALER 1469: Vi glæder os over forslaget om at nedsætte en særlig gruppe inden for det rådgivende udvalg, og vi glæder os over ordførerens forslag om flere ressourcer i den forbindelse. Der er tydeligvis også brug for mere synergi mellem de forskellige initiativer fra Kommissionen til forbedring af lovgivningen. Det virker sommetider, som om de forskellige parter arbejder hver for sig. Og vi har naturligvis brug for større samarbejde mellem medlemsstaterne og vurdering af bedste praksis samt anvendelse af denne på andre områder.
TALER 1469: Og endelig er det meget vigtigt at sikre størst mulig involvering af brugere af denne lovgivning, især virksomheder, da de har mest erfaring med virkningen af lovgivningen.
TALER 1469: Når det er sagt, kunne man jo nemt udarbejde en vidunderligt enkel lovgivning, men det ville blive totalt ødelagt af den måde, hvorpå medlemsstaterne gennemfører og håndhæver den. Vi må forstå, at der er tre lovgivningstrin - formulering, gennemførelse, herunder omsættelse, og håndhævelse - og vi må se på processen i sin helhed. Vi oplever ofte, at problemet ikke skyldes selve lovgivningen, men den måde, hvorpå den omsættes, gennemføres og håndhæves. Jeg er ofte ret overrasket over, hvordan relativt enkle idéer udvikler sig til de mest komplicerede mareridt, efterhånden som processen skrider frem.
TALER 1469: Som led i Kommissionens fortsatte beslutning om at forenkle lovgivningen så jeg gerne et større samarbejde mellem medlemsstaterne og Kommissionen om alle grene af lovgivningen og især samarbejde med de personer, der har det primære ansvar for at håndhæve lovgivningen, og som ofte er lokale og regionale aktører. Vi må derfor se på hele processen, når vi udarbejder udkast til den grundlæggende lovgivning. Man kunne faktisk sige, at vi burde starte ved slutresultatet og vurdere håndhævelsen af lovgivningen og derefter arbejde os baglæns i et forsøg på at forenkle lovgivningen.
TALER 1469: Men SLIM-processen skal være mere vidtrækkende. Vi har brug for et kontinuerligt program, der dækker al lovgivning, og som har til formål at forenkle, samle, genskabe og sommetider ophæve lovgivning. Status quo kan være udmærket i nogle tilfælde, men vi har brug for en mere dynamisk proces.
TALER 1537: Hr. formand, hr. kommissær, kære kolleger, ligesom ordføreren er jeg bekymret over, at de europæiske institutioner åbenbart ikke er i stand til at udarbejde gennemskuelig og lettilgængelig lovgivning, der er klar og forståelig for personer med en normal intelligenskvotient. Det er ordførerens fortjeneste, at han sætter fingeren på det ømme punkt.
TALER 1537: Det bør understreges, at Unionens borgere og virksomheder betragter den alt for indviklede lovgivning og bureaukratiet som bevis på institutionernes manglende effektivitet. Årsagerne er indlysende. Så længe Kommissionen ikke har en klar centraliseret fremgangsmåde med hensyn til SLIM, vil SLIM-initiativet fortsat være uforpligtende, og det må det bestemt ikke være.
TALER 1537: Ud over de henstillinger, som allerede er fastsat i betænkningen, bør to målsætninger skærpes. For det første skal SLIM-initiativet have en forpligtende karakter, især med henblik på den kommende udvidelse af EU. For det andet skal medlemsstaterne fra nu af vise et godt eksempel ved at sikre en korrekt, men især betids gennemførelse af de europæiske direktiver i den nationale lovgivning.
TALER 1537: Alt for tit får man indtryk af, at den så nødvendige forenkling af lovgivningen er en Echternach-procession: ét skridt frem og to tilbage. Af hensyn til Unionens udvidelse skal processen sættes i et højere gear, hvis vi vil udbygge det indre marked på en professionel og ansvarlig måde. Jeg er glad for, at den medlemsstat, som jeg må repræsentere, har indset, at der skal træffes særlige foranstaltninger, ligesom det er tilfældet i Nederlandene, for at opnå konsekvent enklere lovgivning. Overbevist om nødvendigheden af enklere lovgivning støtter Den Liberale Gruppe helhjertet Doorn-betænkningen.
TALER 1515: Hr. formand, jeg vil gerne starte med at sige, at jeg vil gøre mit til at forenkle og strømline bureaukratiet ved at begrænse mit indlæg til under halvdelen af de fire minutter, som jeg har fået tildelt.
TALER 1515: Jeg vil gerne takke ordføreren for at fremhæve et meget væsentligt spørgsmål og samtidig sætte fokus på Kommissionens manglende evne til at finde en løsning. Jeg håber, at kommissæren vil forklare, hvad der yderligere skal til for at fremskynde dette meget vigtige program.
TALER 1515: Efter ordførerens kritik vil jeg frem for at kritisere Kommissionen yderligere og frem for blot at henvende mig til de fire udvalg, der er involveret i dette spørgsmål, fremhæve et punkt, som ordføreren også nævnte, nemlig at det er helt op til os som parlamentsmedlemmer at sikre, at lovgivningen er bedre i den fase, hvor den udarbejdes. Han satte spørgsmålstegn ved omfanget af detaljer i lovgivningen og nævnte et eksempel med mennesker og bureaukrati. Dette emne blev nævnt i Udvalget om Beskæftigelse og Sociale Anliggender. Man må sige, at det pågældende udvalg har bidraget meget til det øgede bureaukrati i forbindelse med, at vi nu sender sorteper videre til Kommissionen for at forenkle lovgivningen.
TALER 1515: Det havde været langt bedre, hvis det pågældende udvalg - og i øvrigt alle andre udvalg - havde ladet lovgivningen være i sin enklere form.
TALER 1515: Mit endelige forslag er, at SLIM - enklere lovgivning for det indre marked - skal stå for "Substantially Less Interference by Members" (mindre indblanding fra medlemmers side).
TALER 351: Hr. formand, jeg vil gerne takke ordføreren for hans betænkning og sige, at ændringsforslagene om forenkling af lovgivningen for det indre marked, som trådte i kraft i 1996, er meget velkomne. Det er et forsøg på at forbedre kvaliteten af lovgivningen, et forsøg på at skære overflødig lovgivning væk og begrænse omkostningerne i forbindelse med gennemførelse af lovgivningen.
TALER 351: Nu, da vi er igennem tredje og fjerde fase, med embedsmænd og brugere fra medlemsstaterne til at fremsætte konkrete forslag til forenkling af lovgivningen, er det tid til en gennemgang. Vi har brug for udførlige definitioner af aktionerne. Udvælgelsen synes i øjeblikket at være mere eller mindre tilfældig, og vi har brug for klarere retningslinjer for ledelsesgrupperne og naturligvis for gennemførelse af henstillingerne, som i øjeblikket er for få og kommer alt for sent. Mange af henstillingerne gennemføres slet ikke, og mange af henstillingerne gennemføres alt for sent.
TALER 351: Vi er derfor positive, men der er to ting, vi gerne vil tilføje. Først og fremmest vil vi sikre, at Kommissionen og Parlamentet stadig har den politiske kontrol. Nye rapporter i pressen, der omhandler de nye lovgivningsforanstaltninger fra 1980'erne og 1990'erne - måske ikke så nye mere - om, at detaljer i lovgivningen skulle udarbejdes af standardiseringsorganisationer ledet af industrien, påpeger, at dette måske ikke altid er den bedste løsning. Den Europæiske Standardiseringsorganisation behandlede for nylig direktivet om affaldshåndtering, og pressen fastslog, at resultatet indeholdt grundlæggende fejl, underminerede demokratisk oplysningspligt og overholdt ikke direktivets krav eller - for den sags skyld - krav til miljøbeskyttelse. Vi må derfor sikre politisk kontrol, medmindre der er tilstrækkeligt pres fra politikere eller forbrugere til at sikre fremskridt inden for industrien.
TALER 351: Vi vil imidlertid også gerne bevæge os i en anden retning. Tilsyneladende drejer SLIM sig nu kun om forenkling, selv om de oprindelige ændringsforslag handlede om begrænsning af omkostninger. Vi vil gerne se ændringsforslag, der både omhandler økonomi og forenkling i forbindelse med lovgivningen.
TALER 351: Vi går derfor ind for de forslag fra Lissabon om bedre regulering, der vil medføre gennemgang af omkostningerne i forbindelse med lovgivning. Vi glæder os over det uformelle ministermøde vedrørende offentlige myndigheder i Strasbourg den 7. november og etableringen af en ekspertgruppe, der skal se på henstillinger for at opnå en mere omkostningseffektiv lovgivning. Men vi er skuffede over, at Europa-Parlamentet ikke har valgt den repræsentant i ekspertgruppen, som vi har fået løfte om, og heller ikke, så vidt jeg har forstået, er blevet anmodet om at vælge en sådan repræsentant. Vi glæder os over, at de to kommissærer, hr. Bolkestein og hr. Liikanen, beskæftiger sig med diverse pilotprojekter på dette område.
TALER 351: Kommissionen og Parlamentet vil imidlertid være nødt til at følge deres egne regler, når de ser på de økonomiske virkninger af lovforslag, for at kunne tage dem i betragtning. Vores arbejde i Europa-Parlamentet vil blive nedvurderet, hvis det hævdes, at direktivet om udrangerede køretøjer vil koste os 400 millioner engelske pund om året i omkostninger til producenter og forbrugere, men kun medføre 100 millioner engelske pund om året i støtte til miljøet.
TALER 351: Hvis det er tilfældet, vil vi se ret tåbelige ud her i Parlamentet.
TALER 3600: Hr. formand, jeg vil gerne lykønske ordføreren hr. Doorn med denne meget konstruktive og afbalancerede betænkning. Betænkningen understreger ganske rigtigt nødvendigheden af vores fælles indsats ved kvalitetsforbedringen af ny og styrkelsen af bestående fælles lovgivning. Jeg er derfor glad for betænkningens og Parlamentets støtte til SLIM-initiativet.
TALER 3600: Af vores evaluering af SLIM-initiativet og denne betænkning fremgår, hvor og hvordan initiativet kan forbedres. Derfor glæder vi os til sammen med medlemsstaternes repræsentanter at udvikle og gennemføre vigtige anbefalinger i det nye Rådgivende Udvalg for det Indre Marked. Med henblik på SLIM-initiativets femte og følgende faser undersøger vi i øjeblikket forslag med hensyn til sektorer, som kan evalueres. Alle forslag fra Parlamentet er naturligvis velkomne. Så snart der er indgået en aftale om den definitive liste over sektorer, som skal evalueres, kontakter vi i hver fase repræsentanterne fra industri- og forretningsverdenen, forbrugerorganisationer og fagforbund, alle de såkaldte "brugere". Det giver dem mulighed for at bidrage direkte eller indirekte til SLIM-initiativet og blive informeret om fremgangen. Jeg er overbevist om, at denne indfaldsvinkel gør alle deltagerne i evalueringen i stand til at koncentrere sig om de vigtigste spørgsmål i forbindelse med forenklingen, og at SLIM-grupperne vil komme med relevante og praktiske henstillinger. Jeg glæder mig derfor til at berette om de følgende måneders fremskridt.
TALER 3600: Som De ved, skal Kommissionen efter bedste evne stille forslag inden for seks måneder efter modtagelse af SLIM-gruppens konklusioner, det vil sige de konklusioner, som Kommissionen kan godtage. Vi vil gøre alt, hvad vi kan, for at overholde denne aftale, og det siger jeg især til hr. Bushill-Matthews.
TALER 3600: Vi glæder os meget over hr. Doorns anbefalinger om, at Parlamentet og Rådet hver for sig vil tage deres ansvar for at gøre SLIM-initiativet så hensigtsmæssigt som muligt ved at behandle alle forslag grundigt.
TALER 3600: Jeg støtter endvidere hr. Doorn med hensyn til at forenkle flere lovgivningsområder. Det er jeg enig i, og det vil jeg også gerne gøre. Det kan naturligvis nemt finde sted inden for de grænser, som vi pålægges af andre prioriteringsopgaver, og ved at tage hensyn til det disponible budget.
TALER 3600: Jeg vil gerne understrege det sidste punkt. Kommissionen modtager mange anmodninger. Kommissionen har mange opgaver, men ikke altid disponible midler til at løse opgaverne hurtigt og hensigtsmæssigt. Det er en vigtigt ting, som Parlamentet skal tage hensyn til. Alligevel har jeg fuld tillid til, at vi kan fremskynde forenklingsprocessen, ikke mindst gennem det arbejde, som Kommissionen selv er involveret i.
TALER 3600: Som svar på opfordringen på topmødet i Lissabon om at udarbejde en koordineret politik for at forenkle lovgivningen evaluerer Kommissionen i øjeblikket grundigt sin holdning til lovgivning generelt i ordet videste betydning. Den undersøger, hvor der kan indføres ikke-regulerende alternativer. Kommissionen slår endvidere til lyd for udvikling af bedre måder at måle virkningerne af nye lovgivningsinitiativer i forretningsverdenen og industrien på for at minimere eventuelle yderligere udgifter og de administrative byrder. Det er der også anmodet om i eftermiddag.
TALER 3600: Den indsats, som ydes nu for at udvikle bedre lovgivning, hænger sammen med forberedelserne af hvidbogen om bedre forvaltning. Dette være især sagt til fru Kauppi.
TALER 3600: Kommissionens arbejde suppleres med resultaterne af forhandlingerne i en arbejdsgruppe på højt niveau om bedre lovgivning, som er nedsat af Rådet efter mødet i Strasbourg sidste år i november. Denne arbejdsgruppe, som hr. Ford netop omtalte, undersøger kvaliteten og forenklingen af både national og fælles lovgivning. Jeg ser allerede nu frem til arbejdsgruppens rapport og konklusioner.
TALER 3600: Denne lovgivningsproces, som vi alle er ansvarlige for, vedrører os alle. Jeg er overbevist om, at den nuværende politiske konsensus til fordel for et bedre lovgivningsklima i EU fører til reelle og permanente forbedringer. Jeg takker desuden hr. Bushill-Matthews for hans alternative udlægning af bogstaverne S, L, I, M, nemlig Substantially Less Interference by Members. Det er jeg ham meget taknemmelig for. Jeg vil forsøge at fremføre det i den ånd til rette tid og på rette sted, så de, som det vedrører, får det bedst mulige ud af det.
TALER 3600: Endvidere meddeler jeg hr. Doorn og Parlamentet, hr. formand, at Kommissionen accepterer ændringsforslagene.
TALER 2: Som altid mange tak, kommissær Bolkestein, for Deres hjælpsomme kommentarer til denne forhandling.
TALER 2: Forhandlingen er afsluttet.
TALER 2: Afstemningen finder sted i morgen kl. 12.00.
TALER 2: Kvaliteten i skoleundervisningen
TALER 2: Næste punkt på dagsordenen er indstilling ved andenbehandling (A5-0375/2000) fra Udvalget om Kultur, Ungdom, Uddannelse, Medier og Sport om Rådets fælles holdning (11540/1/2000 - C5-0565/2000 - 2000/0022(COD)) fastlagt med henblik på vedtagelse af Europa-Parlamentets og Rådets henstilling om europæisk samarbejde om evaluering af kvaliteten i skoleundervisningen (Ordfører: Sanders-ten Holte).
TALER 1314: Hr. formand, kvaliteten i skoleundervisningen står højt på den politiske dagsorden i alle medlemsstater, og det er ikke så mærkeligt. Det tredje årtusinde tilbyder ukendte muligheder og perspektiver i et samfund, som bliver mere og mere selvstændigt, globalt, mobilt og vidensintensivt, men som også i større omfang end tidligere bekymrer sig om menneskers forskellige hastigheder og muligheder, for hvordan sørger man for, at alle kan fungere optimalt i dette nye dynamiske samfund? Skoleundervisningen skal og kan bidrage hertil, og denne nye udvikling giver skoleundervisningen muligheder og udfordringer, for skoleundervisningen vil ændre sig meget, og her hentyder jeg kun til undervisningsmetoden, undervisningsinstruktionerne. Andre ting er f.eks. teknik, informationsteknologi og de forskellige kulturer. Derfor er det meget vigtigt, at EU-medlemsstaterne samarbejder i forbindelse med fremtidsorienteret skoleundervisning, alle ud fra deres egen tradition, men med et fælles mål.
TALER 1314: Som ordfører er jeg derfor meget tilfreds med resultaterne af den foreliggende fælles holdning. I første instans var Kommissionens forslag efter min mening lidt svagt og meget uforpligtende i forhold til den store betydning af god skoleundervisning, og Rådet var unødigt bange: "Rør ikke ved vores autonomi på undervisningsområdet." I løbet af processen delte det imidlertid Parlamentets holdning om, at der på en seriøs og struktureret måde skal foretages noget i forbindelse med kvalitetskontrol i skoleundervisningen, bl.a. ved at udarbejde gode og effektive kvalitetsevalueringssystemer, både for folkeskolen, gymnasiet og handelsskolen.
TALER 1314: Henstillingerne er nu klare i ændringsforslagene, som er stillet af parlamentsmedlemmerne, og som jeg har stillet som ordfører. Heri præciseres det, at medlemsstaterne skal udvikle gennemskuelige kvalitetsevalueringssystemer med god undervisning som vigtigste målsætning. Det var ikke medtaget i det første kommissionsforslag, og det gjaldt også fremme af samfundsmæssig integration. Det har endvidere været problematisk at få gennemført lige muligheder for drenge og piger. Det har været svært at overbevise Rådet om denne formulering, men som ordfører er jeg glad for, at både Rådet og Kommissionen nu er enige heri.
TALER 1314: Det er efter min mening endvidere vigtigt, at også forældre, elever og lærere involveres i processen. Det er nu også medtaget, og det er vigtigt for evalueringsprocessens bæredygtighed og forbedringerne i skoleundervisningen. Fremme af skoler med henblik på samarbejde på nationalt og europæisk plan er endvidere vigtigt. Jeg mener imidlertid ikke, at man skal hindre skolerne i at finde gode samarbejdspartnere i deres nærmeste omgivelser i regionen, og det skulle efter min mening i højere grad have været med i betænkningen.
TALER 1314: Endelig vil jeg endnu en gang understrege betydningen af dataindsamling og udvikling af indikatorer og referencer og samling af disse i en database, som kan rådspørges interaktivt. Det er den moderne kommunikationsmåde. Det glæder mig som ordfører, at medlemsstaterne i samarbejde og under Kommissionens ledelse er gået i gang og har nedsat en ekspertgruppe, som har udviklet et begrænset antal indikatorer og benchmarkingreferencer. Parlamentet følger opmærksomt udviklingen.
TALER 1314: Hr. formand, fru kommissær, den foreliggende fælles holdning er resultatet af et godt og konstruktivt samarbejde med Kommissionen og Rådet, hvilket er et udmærket eksempel på fælles beslutningstagning, men især på grund af mine kolleger, der med stor alvor har givet deres kommentarer, er henstillingen blevet en god, afbalanceret og fremmende henstilling, som medlemsstaterne kan arbejde videre med. Jeg ser frem til Deres reaktion.
TALER 4223: Hr. formand, hr. kommissær, fru ordfører, kære kolleger, indledningsvis vil jeg gerne udtrykke anerkendelse af fru Sanders-ten Holtes indsats. Det glæder mig, at der har udviklet sig et frugtbart samarbejde mellem Europa-Parlamentet, Rådet og Kommissionen om dette spørgsmål, hvilket har udmøntet sig i den forelagte tekst. Jeg føler mig overbevist om, at denne tekst på effektiv vis vil bidrage til den ønskede styrkelse af kvaliteten i undervisningen på europæisk plan.
TALER 4223: På vegne af Udvalget om Beskæftigelse og Sociale Anliggender vil jeg gerne understrege, at det er vigtigt at sikre forbedret kvalitet i såvel skoleundervisningen som den faglige uddannelse og sikre en udveksling af god praksis, af metodiske værktøjer, idet disse faktorer i væsentlig grad bidrager til at skabe social samhørighed og bidrager til bekæmpelse af arbejdsløsheden. Uddannelsessystemer af høj kvalitet bør bl.a. have som målsætning at sikre integration på arbejdsmarkedet, at sikre, at de unge ikke for tidligt forlader skolesystemet, at sikre, at vi kan tilbyde livslang uddannelse og adgang til ny teknologi.
TALER 4223: Jeg vil gerne fremhæve to forhold i forbindelse med den kvalitetsevaluering, der er fastlagt ved den fælles holdning. For det første er der tale om en proces, som klart skelner mellem den administrative evaluering og den fornyende proces, vi ønsker at iværksætte, og hvori som nævnt alle aktører bør inddrages.
TALER 4223: For det andet vil jeg gerne fremhæve, at vi ikke ønsker, at den omhandlede evaluering af kvaliteten skal danne grundlag for en hierarkisering, en klassificering, en rangordning af skolerne. På dette punkt er den fælles holdning måske ikke helt i tråd med vores ønsker. Evalueringen bør tværtimod sikre, at den enkelte undervisningsinstitution, uanset i hvilken grad den måtte adskille sig fra de øvrige med hensyn til elevgrundlag eller metoder og midler, kan sætte ind over for risici for frafald, kan forbedre kvaliteten i undervisningen for den enkelte på netop den institution, kan tage imod alle elever, såvel svage som stærkere elever, idet undervisningen tilpasses den enkelte elev og giver denne mulighed for personlig udvikling.
TALER 1266: Hr. formand, denne betænkning har PPE-DE-Gruppens store støtte. Faktisk har vi støttet betænkningen gennem hele proceduren. Det var beklageligt, at der i starten var nogen modstand fra Rådets side, men vi er glade for, at der på grund af kommissærens indgriben og ordførerens forhandlingstaktik blev indgået et kompromis sidste efterår, som vi alle kunne støtte. Vi vil gerne takke kommissæren og ordføreren for deres store arbejde. Vi i Parlamentet er enige om, at uddannelse er af afgørende betydning, og at en veluddannet arbejdskraft er afgørende for Europas fremtid. Derfor må vi tage imod ethvert forsøg på at forbedre skolestandarderne med åbne arme.
TALER 1266: Vi er også alle enige om, at uddannelse skal være den enkelte medlemsstats og de enkelte regioners ansvar. Men der er plads til, at Kommissionen kan koordinere og forbedre evalueringssystemerne, som det er fastsat i traktaten, og jeg er glad for, at Kommissionen gjorde meget for at understrege, at det skal baseres på frivilligt samarbejde mellem medlemsstaterne.
TALER 1266: Det er helt klart vanskeligt i øjeblikket at komme uden om landenes forskellige kontrolsystemer og uddannelsesfilosofier og foretage en objektiv sammenligning af landenes uddannelsesstandarder. Som tidligere underviser ville jeg selv have været taknemmelig for en grundig sammenligning af britiske undervisnings- og uddannelsesstandarder og standarder i andre europæiske lande. I denne globale tidsalder er det vigtigt at have et bredt input med hensyn til evalueringssystemet. Sammenligning på europæisk plan vil forhåbentlig vise de styrker, men også de svagheder, som i øjeblikket overses på grund af evalueringssystemer, der er begrænset til et enkelt uddannelsessystem. Et af hovedformålene med uddannelse er at opnå kvalificeret arbejdskraft og samtidig skabe en kulturel base for Europas unge. Denne betænkning prøver at skabe en balance i forbindelse med behovet for tiltag på begge områder.
TALER 1266: Muligheden for at sammenligne uddannelsessystemer på tværs af grænserne vil forhåbentlig føre til forbedringer i alle europæiske undervisningsfaciliteter i takt med, at skolerne deler erfaringer med andre uden for de sædvanlige rammer. Fru Sanders-ten Holtes afsnit om social udstødelse er særlig vigtigt. Jeg kunne godt tænke mig at se, om der er forskelle i opbygningen af en skoledag, om der er forskelle i forskellige dele af Europa, og om der er mulighed for forbedring af uddannelse generelt. Så er der obligatoriske sportsaktiviteter: Er det gavnligt for undervisningen i de forskellige lande? Har landene forskellige metoder? Vi er alle interesserede i at vide, hvordan uddannelsessystemerne opnår kompetence i to moderne sprog ud over modersmålet. Jeg har på fornemmelsen, at mit eget land ikke vil klare sig så godt i denne sammenhæng, men måske klare sig bedre i forbindelse med brug af informationsteknologi.
TALER 1266: Endelig vil jeg gerne sige, at ordførerens ændringsforslag om større selvevaluering og deltagelse af involverede er en værdifuld del af den samlede evaluering. Synspunkter fra personer inden for undervisningssystemet går ofte tabt i de store offentlige systemer og bureaukratier, der driver skolerne. Vi må finde en måde, hvorpå vi kan give medbestemmelse til skolerne, forældrene og eleverne, for det er dem, det handler om.
TALER 1459: Hr. formand, kære kommissær, uddannelse spiller en stadig mere central rolle i den europæiske strategi. I konklusionerne fra det ekstraordinære møde i Lissabon er betydningen af uddannelsen fremhævet, både hvad angår forbedring af konkurrenceevne og forebyggelse af diskriminering. Det er derfor naturligt, at der også på EU-niveau lægges mærke til kvaliteten af skoleundervisningen, skønt undervisning hører under medlemsstaternes ansvar. Vi har behov for samarbejde og opbakning i alle uddannelsessektorer.
TALER 1459: I flere EU-lande er en systematisk evaluering af kvaliteten af skoleundervisningen endnu på begynderstadiet. I Finland f.eks. blev de omtalte regler en del af skolelovgivningen for to år siden. En redegørelse om emnet, der i sidste uge blev udfærdiget i Helsinki, viser, at evalueringen endnu ikke er tilstrækkelig systematisk, skønt man er gået frisk i gang med den. Redegørelsen påpeger bl.a., at man i den grundlæggende undervisning og i gymnasieuddannelsen ikke tilstrækkeligt har taget højde for samarbejdet mellem eleverne, deres forældre og skolemyndighederne. Det kan sikkert betale sig at inddrage eleverne og hjemmene i projektet.
TALER 1459: Man kan ikke betragte uddannelse alene ud fra et snævert hensyn til konkurrenceevnen. Vi skal have plads til forskellige talenter, men samtidig skal vi sørge for, at også andre kan følge med. Uddannelse spiller en central rolle i udviklingen af et ligestillet og udelt samfund. En velorganiseret uddannelsessektor betyder, at befolkningens ressourcer benyttes bedst muligt. Jeg mener, at skolen skal udvikles, således at hvert barn, der påbegynder sin skolepligt, føler, at det går godt. Derfor skal vi ikke ved kvalitetsevaluering alene koncentrere os om nøjagtige målinger af resultater. Når vi taler om uddannelse, drejer det sig ikke kun om indlæring af viden og kunnen, men også om udvikling af personlighed og bl.a. sundt selvværd.
TALER 1459: Det er positivt, at den fælles holdning om evaluering af kvaliteten af skoleundervisningen bliver færdig til godkendelse, så hurtigt som dette er tilfældet. Det kan vi uden tvivl takke ordfører Sanders-ten Holte, kommissær Reding og Rådet for. Vi er ved at gøre store fremskridt i denne vigtige sag.
TALER 617: Hr. formand, fru kommissær, kære kolleger, skoleundervisning er en af de beføjelser, som i høj grad tilslutter sig og skal tilslutte sig det, der foregår i samfundet. Denne beføjelse skal udøves så tæt som muligt på befolkningen, og det betyder, at et generelt europæisk undervisningssystem aldrig bliver nødvendigt. Men netop fordi skoleundervisning er så vigtig med hensyn til overførsel, ikke kun af viden eller færdigheder, men også med hensyn til kulturoverførsel, ved integrationen af individet i det sociale samfund, er god skoleundervisning meget vigtig. Derfor bruges der mange på penge undervisning, men alligevel er der i stigende grad behov for europæisk kvalitetskontrol, og det støtter vi Dem gerne i.
TALER 617: Forældre ved, at undervisning kræver en stor indsats fra deres, børnenes og de studerendes side, men samtidig ønsker de resultater. Førhen var det måske tilstrækkeligt at gå på en god skole, fordi den gode skole også havde folks ideologiske tillid. Det har allerede længe ikke været nok. Forældre kræver kvalitetsundervisning, og de skolesøgende børn vil lære, hvad der er vigtigt i livet.
TALER 617: Vi kan alle undersøge hjemme, hvor vigtig denne fælles kvalitetskontrol er. Det har i Flandern i hvert fald ført til, at skolerne har udviklet en højere grad af selvevaluering, idet de spontant føler, at de skal forsvare sig på undervisningsområdet. På den anden side er der opstået en stigende fælles bekymring, fordi det tidligere var lidt tabu i Flandern at tale om kvalitetskontrol, idet man i de forskellige undervisningsnetværker var bange for, at der herigennem skulle opstå fjendtlighed. Nu ser vi tværtimod, takket være denne kvalitetskontrol med skoleundervisning, at der endvidere er en port til det store europæiske fællesskab og endvidere til arbejdsmarkedet, samt at kvalitetskontrollen i stigende grad bliver et fælles anliggende.
TALER 617: I dag kan jeg vise Dem resultaterne af en undersøgelse, som blev gennemført i den flamske skoleundervisning for at undersøge, om både basisundervisningen og den sekundære undervisning opfylder de fælles standarder. Det er iøjnefaldende, hvor stor betydning medierne tillægger denne undersøgelse, netop fordi man ved, at forældrene, de studerende og hele lærermiljøet er meget opmærksomme på resultaterne. For alle skoler, alle undervisningsnetværker vil score godt, men samtidig ønsker alle forældre, at deres børn går på en god skole.
TALER 617: Det er iøjnefaldende, at der i undervisningssektoren også klages over manglende midler, for vi ønsker ikke kun, at vores børn lærer noget i skolen, men endvidere, at skolen er veludstyret, og at den er sikkert miljø, med andre ord, at infrastrukturen er i orden. Desværre har mange lande i den forbindelse stadigvæk brug for mange midler.
TALER 5228: Hr. formand, kære kolleger, jeg vil gerne benytte lejligheden til at takke ordføreren for hendes arbejde. Jeg hilser betænkningen velkommen og anser et europæisk samarbejde om evaluering af kvaliteten i skoleundervisningen i informationstidsalderen for vigtigt. De europæiske uddannelsessystemer skal tilpasse sig informationssamfundet. Den hurtige videnskabelige og teknologiske udvikling og globaliseringen kræver uddannelse af høj kvalitet. Vi har brug for et uddannelsessystem, der uden problemer kan tilpasse sig en rivende udvikling i det moderne samfund.
TALER 5228: Hvad består en god skoleundervisning i i dag? Formidling af viden og sagkundskab? Ikke kun det! Efter min mening er undervisningens funktion i forbindelse med den enkeltes realisering af sig selv og hans deltagelse i et demokratisk, socialt retfærdigt og tolerant samfund det afgørende punkt i definitionen af undervisning af høj kvalitet. Unge mennesker skal have lejlighed til at erhverve faglig, social og samfundsmæssig kompetence i skolen. Alle har ret til en god skoleundervisning, også udlændinge og socialt marginaliserede grupper. Det er især dem, der risikerer at blive samfundsmæssigt isoleret, fordi de er dårligere uddannet.
TALER 5228: Jeg opfordrer Den Europæiske Unions medlemsstater til at sørge for, at alle får den samme undervisning. Den sociale kløft mellem folk med viden og folk uden viden skal mindskes. Evalueringen af kvaliteten i skoleundervisningen skal hilses velkommen i to henseender. For det første betragter jeg evalueringen som et incitament til at forbedre skoleundervisningen, og for det andet skaber den en bevidsthed om kvalitetsaspekter i uddannelsessystemet. Den Europæiske Unions medlemsstater skal samarbejde inden for evaluering af kvaliteten i skoleundervisningen, for det har stor betydning for arbejdsmarkedspolitikken og arbejdskraftens frie bevægelighed i EU. Også organisationer og sammenslutninger, der arbejder med evaluering af kvaliteten i skoleundervisningen, bør samarbejde på europæisk plan.
TALER 5228: Vi har brug for europæiske netværk for at kunne støtte hinanden og sætte evalueringsprocessen i gang udefra. Skoler, sammenslutninger og organisationer kan jo lære af hinanden gennem udveksling af informationer og erfaringer og finde frem til forbilledlige løsninger til at opnå en god undervisning. Jeg går ind for en god skoleundervisning for at forhindre arbejdsløshed og social isolation. En uddannelse af høj kvalitet er en investering i fremtiden, i samfundsmæssige fremskridt, i en verden med fred og tolerance.
TALER 645: Hr. formand, vi har i dag sat et udkast til henstilling til medlemsstaterne om evaluering af kvaliteten i undervisningen til debat. Arbejdet er allerede langt fremme, og den foreslåede evaluering kan resultere i interessant nytænkning, når det gælder arbejdsmetoderne inden for Den Europæiske Union. I 1998 blev der afholdt en konference i Prag, hvori deltog 26 europæiske lande. Der blev på konferencen opnået enighed mellem de deltagende landes undervisningsministre om at fastlægge et sæt fælles indikatorer for metoder og resultater. Det drejer sig i første omgang om at etablere et fælles sprog og derpå om at sammenligne resultaterne og udveksle erfaringer, idet det enkelte land i øvrigt bevarer det fulde ansvar for dets undervisningssystem.
TALER 645: Vi finder initiativet interessant, både hvad angår begrundelsen herfor, og hvad angår den anvendte metode. Når det gælder begrundelsen, kan det konstateres, at undervisningen - set i lyset af det moderne videns- og informationssamfund - er en central faktor til sikring af såvel menneskelig udfoldelse som økonomisk konkurrenceevne. Vi bør derfor udnytte de nødvendigvis begrænsede ressourcer, der er til rådighed, bedst muligt. Det kan ikke undre, at der er store forskelle medlemslandene imellem i Den Europæiske Union, sådan som det fremgår bl.a. af de første Eurostat-statistikker, der blev offentliggjort i juli 2000.
TALER 645: Eksempelvis fremgår det, at mens de gennemsnitlige offentlige udgifter pr. elev på sekundærtrinnet ligger på 100, ligger de på 84,9 i Tyskland og 131,6 i Frankrig. Der er således tale om meget betydelige forskelle. Disse peger i øvrigt ikke altid i samme retning, hvis man ser på forskellige aspekter. Det er derfor af interesse for alle parter, at der finder en erfaringsudveksling sted.
TALER 645: Erfaringsudveksling er ikke mindst af interesse for Frankrig, hvor undervisningssystemet er særdeles stift og med fordel i langt højere grad kunne tilpasses "forbrugernes" behov. Imidlertid er det vanskeligt at gennemføre reformer netop på grund af det lidet fleksible system.
TALER 645: Dette bringer os til det andet aspekt, nemlig metoden. Det nye samarbejde om evaluering af undervisningssystemerne kunne netop bane vejen for en ny og særdeles interessant metode. Der er tale om en udmøntning af princippet om åben koordinering, som blev nævnt allerede under Det Europæiske Råds møde i Lissabon, og som kan betegne et brud med de vante europæiske arbejdsmetoder, såfremt det udvikles yderligere. Det drejer sig i så fald ikke om at fastsætte mål med henblik på krav om harmonisering. I henhold til traktatens artikel 149 og 150 henhører det her omhandlede spørgsmål i øvrigt heller ikke under Fællesskabets kompetence. Det drejer sig om sammen at finde frem til den bedste praksis, uden at der på forhånd opstilles konkrete målsætninger, og idet det enkelte land frit kan drage sine konklusioner heraf.
TALER 645: Den nye koordineringsmetode ville betyde, at beslutningerne ikke udgik fra et centraliseret Europa, men fra et netværksbaseret Europa, hvilket ville sikre, at der foregik en erfaringsudveksling mellem de nationale undervisningsministerier, som i denne sammenhæng er magtcentre. Den netværksbaserede koordinering er decentral, mere smidig og mere liberal end den traditionelle direktivbaserede harmonisering. Endvidere vil den nemmere kunne omfatte ikke kun de nuværende 15 medlemslande, men 26 lande eller flere. Hr. formand, af nævnte årsager finder vi dette nye differentierede samarbejde særdeles løfterigt.
TALER 2782: Hr. formand, fru kommissær, mine damer og herrer, jeg sagde indledningsvis under forhandlingen den 5. juli om emnet evaluering af kvaliteten i skoleundervisningen, at det er i klasseværelserne af i dag, men ikke kun i klasseværelserne, at grundlaget for de unges fremtid bliver dannet.
TALER 2782: Undervisning, det vil sige uddannelse, videreuddannelse og efteruddannelse, skal helt entydigt være i centrum på alle politiske områder. Undervisning er ikke noget mål i sig selv, men forudsætningen for, at vi kan bestå i dag ikke blot økonomisk, men også personligt. Overgangen til videnssamfundet, globaliseringen af økonomien, de sociale, demokratiske og økologiske forandringer samt de omfattende forandringer på arbejdsmarkedet, ikke mindst som følge af de nye teknologier, dét er de store udfordringer i det tredje årtusinde, der også kræver nye tiltag på uddannelsesområdet.
TALER 2782: Jeg hilser derfor endnu en gang betænkningen velkommen her i Europa-Parlamentets plenarforsamling, fordi målet med betænkningen er at forbedre skoleundervisningen og evalueringen af kvaliteten af den.
TALER 2782: En sammenligning af kvalitet - intern eller ekstern - skaber konkurrence, og hvis kvaliteten i undervisningen på europæiske skoler højnes, og der også tages højde for den tredobbelte udfordring informationssamfund, globalisering og en hurtig videnskabelig og teknologisk udvikling, så har betænkningen nået sit mål om at give nye impulser til tiltagene på uddannelsesområdet, og det er et stort skridt på europæisk plan. Lad os derfor bidrage til, at den rapport om gennemførelsen, som Kommissionen skal forelægge for Europa-Parlamentet om tre år, kan blive en succes.
TALER 2782: Lad mig dog afslutningsvis også sige noget principielt om fremtidens uddannelse, fordi jeg netop kommer fra et uddannelsessymposium på Det Østrigske Folkepartis forbundskongres. Uddannelse er mere end beskæftigelsesevne. Dens mål skal være en udvikling af hele det unge menneskes personlighed. Til denne samlede dannelse af personligheden hører grundlæggende viden, evner og kompetencer, formidling af viden, musisk-kreativ uddannelse samt sundhedsmæssig og sportslig opdragelse.
TALER 2782: For det andet danner et godt vidensgrundlag, der formidler det vigtige og udelader det uvigtige, stadig grundlag for uddannelse i det 21. århundrede. Det er derfor ikke nok at sige, at viden og information kun skal hentes fra Internettet. Den, der ikke har en grundlæggende viden, ved heller ikke, hvor han skal hente sin viden. Til dette vidensgrundlag hører de kulturelle færdigheder, at læse, regne og skrive. De nye teknologier giver nye muligheder for at erhverve viden og anvende de kulturelle færdigheder. Kun den, der har en grundlæggende viden, kan håndtere og skelne rigtigt mellem al den viden, vi får i disse tider med en sand videnseksplosion. Betænkningen udgør derfor et væsentligt bidrag til at gøre viden til centrum for vores politiske områder.
TALER 895: Hr. formand, jeg vil også gerne takke de personer, der har bidraget til denne betænkning.
TALER 895: Som vi har hørt, kan kvalitet være et problematisk koncept i forbindelse med uddannelse, især når man ser på forskellige former for vurdering. Der er visse områder som f.eks. færdigheder inden for læsning, skrivning og regning i Europa, hvor vi nu kan danne os et indtryk. Der er mange internationale undersøgelser, hvor direkte sammenligning har været vanskelig på grund af forskelle i pensum, undervisningsmetoder og opfattelser af, hvad en god uddannelse er.
TALER 895: Det er vigtigt ikke at forveksle uddannelse med oplæring. Hovedformålet med uddannelse er ikke at forberede personer til jobmarkedet, men at forberede dem til et tilfredsstillende liv. I et stadig mere fleksibelt eller usikkert arbejdsmiljø vil mennesker få brug for alle deres ressourcer mange gange i livet, og social samhørighed er til dels afhængig af en sådan personlig ukuelighed. Vi kan bare se på, hvad der sker med de personer, der kastes ud i arbejdsløshed eller ekskluderes fra jobmarkedet.
TALER 895: Når vi vurderer kvaliteten af uddannelse, skal vi derfor se på, om vi udvikler personer med selvværd og selvtillid, som kan kommunikere, læse mellem linjerne, sætte spørgsmålstegn, være del af et team og arbejde selvstændigt, som er kreative og initiativrige, og som kan se fremad og være deres ansvar bevidst.
TALER 895: Jeg mener også, at vi, når vi ser på kvaliteten af uddannelse, skal undersøge, om der er lige muligheder for alle inden for systemet, eller om uddannelsessystemet ligesom samfundet udelukker mennesker på grund af sociale forskelle, hudfarve osv.
TALER 895: I vores sammenligninger og standardisering skal vi være opmærksomme på elitedannelser. Ethvert fodboldhold er f.eks. afhængigt af investeringer og udvælgelse af de bedste. Og det giver ikke nødvendigvis bedre ydelse for alle.
TALER 895: Jeg er glad for, at vi anerkender betydningen af at involvere elever i udviklingen og vurderingen af vores uddannelsessystem. Vi kan ikke forvente at udvikle fuldstændige og ansvarlige individer, hvis de ikke også opmuntres til at være konstruktive og velformulerede med hensyn til denne store del af deres liv. God uddannelse er jo et samarbejde, og vi ved, at vi kan lære meget af hinanden. Derfor glæder jeg mig over denne betænkning.
TALER 918: Hr. formand, evaluering i al almindelighed og evaluering af undervisning i særdeleshed er ikke nogen upartisk proces. Det sker altid med det formål at kontrollere, hvorledes det evaluerede lever op til den evaluerendes foruddefinerede mål, og denne fastsætter selv såvel kriterierne for evalueringen som præciseringen af, om de lever op til dem eller ej.
TALER 918: Medlemsstaternes samarbejde om at evaluere undervisningen bliver et vigtigt interventionsapparat over for deres undervisningssystemer for at kunne fremme en undervisningsmodel, der ligger langt fra den generelle, kvantitativt og kvalitativt udbyggede almene undervisning. En model, der også ligger fjernt fra princippet om at sikre lige muligheder for alle. En model, som kun koster lidt, men som også kun tjener monopolernes behov for billig og først og fremmest lydig arbejdskraft, der helt er tilpasset deres behov. Denne politik fører til et sammenbrud af den almene undervisning til fordel for en erhvervsuddannelse, som producerer engangsarbejdere, og som endog fører til, at den almene uddannelse bliver erstattet af en uendelig voldsundervisningsproces. Den fører ligeledes til, at de svage og som regel fattige elever bliver holdt væk fra den systematiske undervisning mod at få en forringet erhvervsuddannelse, sådan som det er sket i Grækenland, hvor der bliver ca. 35% færre gymnasieelever om nogle få år efter den såkaldte undervisningsreform. Man tilstræber også at anvende evalueringen som løftestang for at presse skolen til at fungere på konkurrencebasis, hvor de bedste skoler skal samle de bedste elever og lærere og modtage flest finansieringsmidler ved at fungere ud fra markedskriterier. Det vil føre til en forringelse af de fleste skoler, især i arbejderkvarterer og på landet. Gennem denne selvevaluering bliver undervisere, elever og forældre desuden påtvunget samfundets ansvar for kvaliteten af undervisningen.
TALER 918: Hvis vi virkeligt interesserede os for kvaliteten af undervisningen, ville vi ikke koncentrere vores opmærksomhed om evalueringsmekanismerne, men om en forbedring af uddannelsesniveauet for alle. Diskussionen om, hvordan evalueringen skal foregå, er unyttig og desorienterende. Det, som giver mening, er en diskussion om sagens kerne. Hvad er det for en slags menneske, skolen skaber, og til hvilket samfund? Hvis vi evaluerer nutidens skole ud fra dette kriterium, vil vi helt sikkert kunne konkludere, at den ligger langt fra arbejderklassens og det sociale fremskridts virkelige behov.
TALER 1328: Hr. formand, jeg hilser denne betænkning velkommen og støtter fuldt ud Europa-Parlamentets og Rådets beslutning om at fremme samarbejde og kvalitetsevaluering i forbindelse med uddannelse. Jeg glæder mig især over det fokus, der har været på social integration. Uddannelse er vigtig, endog en afgørende del af samfundet. Vores uddannelse har indflydelse på vores liv og lokalsamfund.
TALER 1328: I nyere rapporter har der, som vi fra Det Forenede Kongerige er bekendt med, været en tendens til at kritisere undervisningen af meget små børn, fordi det skulle være skadeligt. Det ville derfor være interessant at sammenligne med andre europæiske modeller, inden for visse grænser naturligvis, som også min kollega fru Lambert allerede har understreget.
TALER 1328: I f.eks. Spanien lægges der stor vægt på social integration og udvikling af personlighed, gruppearbejde, integration. Det er vigtigere end akademiske fag, og man starter, når børnene er meget små. Jeg går helt klart også ind for bedre integration mellem forældre, elever og lærere og de mange myndigheder, der naturligvis gerne vil spille en rolle inden for uddannelse og udviklingen heraf, for at skolen kan blive en del af lokalsamfundet.
TALER 1328: Det vil også give god mulighed for at opmuntre skoler i forskellige regioner til at dele erfaringerne i forbindelse med bedste praksis. Partnerskaber mellem forskellige lande er lige så vigtige som partnerskaber, ikke blot mellem lande, men også mellem landdistrikter og byområder. Dette er en del af et meget vigtigt venskabskoncept og venskabsfilosofi, der er veletableret i Europa, og som har vist sig at være en stor succes overalt. Datanet er af afgørende betydning. Jeg vil gerne understrege, at udveksling af bedste praksis og information mellem de forskellige skoler i Europa ikke skal udvikle sig til en konkurrence. Vi bør på alle måder forsøge at bekæmpe ethvert forsøg på at etablere eliteskoler som i Det Forenede Kongerige.
TALER 1328: Jeg glæder mig over betænkningen, der er et positivt dokument, som vi kan bygge videre på for at skabe bedre uddannelsesnetværk inden for Den Europæiske Union.
TALER 341: Hr. formand, mine damer og herrer, vi har først lige taget hul på det nye år, så jeg benytter lejligheden til at ønske alle et godt nytår. Jeg ønsker et godt nytår for den enkelte og dennes familie og et godt nytår for Europa-Parlamentet og Kommissionen med fortsat godt samarbejde de to institutioner imellem.
TALER 341: Europa-Parlamentet drøfter i dag et udkast til evaluering af kvaliteten i skoleundervisningen. Projektet har været i støbeskeen gennem længere tid, og Europa-Parlamentet har i fuldt omfang været inddraget i arbejdet. Jeg vil gerne takke Europa-Parlamentet, som har været en væsentlig støtte i arbejdet og har vist politisk vilje til at sikre fremdriften i dette arbejde, hvilket langtfra altid har været nogen nem opgave. Europa-Parlamentet har bidraget med mange positive forslag, som også gennem årene er blevet omsat i handling på dette område. Jeg vil gerne rette en særlig tak til ordføreren, fru Sanders-ten Holte, som har ydet en prisværdig indsats og været underlagt meget korte tidsfrister, og til alle øvrige medlemmer af Kulturudvalget.
TALER 341: Som også flere af Europa-Parlamentets medlemmer har påpeget, omhandler det foreliggende forslag til henstilling et centralt spørgsmål også set i lyset af vores politiske prioriteringer. Kan vi sikre øget kvalitet i skoleundervisningen? Og i bekræftende fald, hvordan kan vi fremme denne udvikling fra Den Europæiske Unions side, uden at vi blander os i landenes skolesystemer, som er og bliver et område, som henhører under undervisningsministrenes kompetence?
TALER 341: Der er som bekendt ydet en betydelig indsats i så henseende. Således iværksatte man i begyndelsen af skoleåret 1997 et omfattende pilotprojekt om evaluering af kvaliteten i skoleundervisningen, og mere end 100 skoler på sekundærtrinnet i 18 lande deltog i projektet. Det foreliggende forslag til henstilling tager i vid udstrækning udgangspunkt i omtalte projekt og de konklusioner, vi sammen drog heraf.
TALER 341: Henstillingen vedrører to afgørende forhold. For det første skal evalueringen ses som et middel til forbedring af kvaliteten. Den har ikke til formål at fastslå, hvem der er bedst eller dårligst "i klassen", men tilsigter at fremme udviklingen, så alle når det bedste niveau. For det andet drejer det sig om europæisk samarbejde på dette felt. Vi har i øvrigt gode erfaringer hermed og har også bevist dette.
TALER 341: Forslagets opfordring til selvevaluering og ekstern evaluering skal således ses i dette perspektiv. Det samme gælder opfordringen til at sikre, at alle aktører inddrages i den samlede evalueringsproces, og opfordringen til at sikre, at skolerne bliver bedre til at udnytte hinandens erfaringer for derved at identificere god praksis og de mest effektive evalueringsværktøjer.
TALER 341: Kommissionen stiller i forbindelse med denne proces ikke konkrete krav, men optræder som katalysator. Kommissionen tilskynder til europæisk samarbejde undervisningsinstitutionerne imellem og søger at fremme etableringen af europæiske netværk. Kommissionen søger at få etableret en database, som vil omfatte selvevalueringsværktøjer og -instrumenter, og som vil være tilgængelig for alle involverede aktører.
TALER 341: Indsatsen ligger klart i forlængelse af konklusionerne fra Det Europæiske Råds møde i Lissabon. Ønsker vi at sikre Europa en fremtrædende plads på den internationale scene som vidensbaseret samfund, er det klart, at det må være skoleundervisningen og dennes meget høje kvalitet, som i hver eneste medlemsstat, hver eneste region, hver eneste landsby danner grundlag for borgernes sociale lighed. Som anført af vores kollega, hr. Karas, er det nutidens skoler, der lægger grunden til morgendagens samfund og samfundsudvikling. Jeg tilslutter mig fuldt ud dette udsagn. Det er derfor vores ansvar at tilbyde de relevante værktøjer og sikre, at skolerne lærer af hinandens erfaringer, således at undervisningssystemerne overalt forbedres, og således at ingen udstødes.
TALER 341: Det er den centrale målsætning for det vidensbaserede samfund. Vi kan ikke tillade os den luksus, at mindst 20% af eleverne udstødes, fordi de ikke har modtaget den undervisning, der er nødvendig for at klare sig i samfundet. Jeg er i denne forbindelse enig med de medlemmer af Europa-Parlamentet, som har udtalt, at det drejer sig om at forberede til samfundslivet ikke til arbejdslivet. Der er endvidere tale om et ganske væsentligt tab for et samfund, som har behov for alle menneskelige ressourcer for at sikre den fortsatte udvikling.
TALER 341: Kære kolleger, de forslag, Kommissionen sammen med undervisningsministrene har fremsat vedrørende kvalitetsanalyser, tager sigte på at give alle unge disse muligheder. Er undervisningen af høj kvalitet, giver det gode muligheder for at klare sig i samfundet og opnå beskæftigelse.
TALER 341: Jeg vil derfor gerne endnu en gang takke ordføreren, Kulturudvalget og alle Europa-Parlamentets medlemmer for at have bidraget til løsningen af denne opgave.
TALER 341: Lad mig påpege, at Rådet (uddannelse) har anført kvalitetsevaluering som prioriteret tema, og der er under Sokrates-programmet, aktion 6, indkaldt forslag på dette specifikke område. Der vil følgelig blive udarbejdet sammenlignende undersøgelser og etableret et netværk omfattende de kompetente institutioner.
TALER 341: Endvidere vil jeg gerne påpege, at det svenske formandskab i begyndelsen af april 2001 vil afholde en konference om dette emne i Karlstad, og at det belgiske formandskab allerede har planlagt initiativer på dette felt i andet halvår af 2001. Kære medlemmer af Europa-Parlamentet, De vil forstå, at det ikke er sidste gang, dette emne er på dagsordenen. Jeg vil jævnligt i forbindelse med Europa-Parlamentets møder give en detaljeret orientering om den seneste udvikling. Vi ønsker alle en positiv udvikling på dette område.
TALER 2: Mange tak, fru Reding.
TALER 2: Forhandlingen er afsluttet.
TALER 2: Afstemningen finder sted i morgen kl. 12.00.
TALER 2: Verdens kultur- og naturarv
TALER 2: Næste punkt på dagsordenen er betænkning (A5-0382/2000) af De Veyrac for Udvalget om Kultur, Ungdom, Uddannelse, Medier og Sport om anvendelse af konventionen om beskyttelse af verdens kultur- og naturarv i Den Europæiske Unions medlemsstater (2000/2036(INI)).
TALER 492: Hr. formand, fru kommissær, kære kolleger, det kan forekomme banalt at sige, at kulturarven og beskyttelsen af denne er et centralt element, når det gælder den europæiske identitet. Det kan forekomme banalt, men det er ikke desto mindre sandt. Kulturarven er et af de mest synlige elementer og et af de elementer, der er nærmest på vores medborgere. Kulturarven er en del af deres daglige omgivelser og er en del af deres egen identitet. Kulturarven styrker følelsen af et tilhørsforhold til Den Europæiske Union, idet den påviser vores fælles rødder. Det er således livsnødvendigt at beskytte kulturarven, både fordi den bærer spor af tidens tand, og fordi den udsættes for nye former for "angreb" såsom luftforurening, uhæmmet urbanisering, demografisk belastning og beklageligvis mange andre former for belastning.
TALER 492: Europa-Parlamentet har behandlet dette emne indgående og har bl.a. vedtaget to beslutningsforslag desangående i henholdsvis 1982 og 1988. Omtalte beslutninger udgør et godt udgangspunkt for den videre indsats på området. Jeg finder det imidlertid nødvendigt, at vi gør status, når det gælder situationen på dette område, og at vi i denne sammenhæng tager hensyn til subsidiaritetsprincippet og til udviklingen i Den Europæiske Union som følge af det stigende antal medlemsstater.
TALER 492: Der er grund til at erindre om UNESCO-konventionen og det mål, der fastsættes i denne. Kulturarven skal bevares, ikke blot registreres på en prestigeomgæret liste. Der blev senest i december 2000 udvalgt værdier til optagelse på listen over verdens kultur- og naturværdier, som nu tæller 690 værdier, hvoraf 208 er placeret inden for Den Europæiske Union. Af disse 208 værdier er 192 kulturværdier, 11 er naturværdier og fem betegnes som blandede værdier. Den Europæiske Union indtager således en fremtrædende plads på denne liste med ca. en tredjedel af de registrerede værdier, hvilket udmærket kan forklares, eftersom Europa på afgørende vis har bidraget til den globale civilisation. UNESCO har imidlertid fastlagt en ny global strategi og en handlingsplan for gennemførelsen af denne for at sikre, at listen bliver mere afbalanceret, når det gælder fordelingen mellem de forskellige kategorier og mellem de forskellige stater. Jeg finder det ønskeligt, at Europa-Parlamentet henstiller til medlemslande, som er rigt repræsenteret på verdensarvlisten, at de fremover begrænser deres forslag til værdier, som ønskes optaget på listen. Jeg finder det rimeligt, at de pågældende lande bidrager til at sikre en mere repræsentativ og afbalanceret liste over verdensarven både i geografisk henseende og i indholdsmæssig henseende.
TALER 492: I forbindelse med vedtagelsen af den foreliggende betænkning i Kulturudvalget besluttede et snævert flertal at slette de to bestemmelser, der omhandlede denne frivillige begrænsning. Efter min opfattelse bør disse bestemmelser imidlertid indføjes på ny, og jeg har derfor stillet to ændringsforslag desangående på vegne af PPE-Gruppen. Betænkningen foreslår endvidere, at der etableres en liste på europæisk plan. UNESCO ser kulturarven i et geografisk perspektiv, hvilket også begrænser definitionen af begrebet værdier. Eksempelvis kan en havn optages på listen, men ikke de fartøjer, der gør brug af havnen. Et stålværk kan optages på listen, men ikke det materiel, der anvendes i forbindelse med produktionen. Europa og Den Europæiske Union bør efter min opfattelse se kulturarven i et dynamisk perspektiv, og en liste over den europæiske kulturarv ville i så henseende betegne et fremskridt. En europæisk liste ville sikre, at værdier, hvis betydning rækker ud over de snævre nationale interesser uden dog at kunne betegnes som verdensarv, opnåede øget anerkendelse. Dette ville bidrage til at bringe Den Europæiske Union nærmere borgerne, som i højere grad ville blive sig deres fælles kulturarv bevidst.
TALER 492: Der er ofte behov for restaurering af kulturarven. Kommissionen bør iværksætte en undersøgelse af den situation, der er kendetegnende for fagfolk, der varetager restaureringen af kulturarven i medlemsstaterne, med det formål at sætte de berørte erhverv i system og sikre restaureringsarbejdets kvalitet. Restaurering af høj kvalitet forudsætter de fornødne økonomiske ressourcer. Den nødvendige forvaltning af disse ressourcer må imidlertid ikke ske på bekostning af arbejdets kvalitet. Det ville endvidere være ønskeligt, at Kommissionen sammen med Europarådet og UNESCO undersøgte, om det er muligt at etablere en juridisk og skattemæssig foranstaltning til fremme af forskellige former for mæcenat vedrørende bevarelse af kultur- og naturarven. Dette aspekt bør indgå i overvejelserne om europæisk harmonisering på det beskatningsmæssige område. Beskyttelse af naturarven er et spørgsmål, vi til stadighed bør være opmærksomme på. Det er vores ansvar at videregive denne arv til kommende generationer. De unge i Europa skal kunne finde deres plads i forhold hertil og bygge deres fremtid herpå og således i øget omfang blive sig deres europæiske identitet bevidst. Føler vi os som europæere, kan det i højere grad tilskrives kulturelle elementer end økonomiske og sociale elementer.
TALER 492: Afslutningsvis vil jeg henvise til et velkendt udsagn, hvis ophavsmand var en af Den Europæiske Unions fædre. Han udtalte, at han, hvis han kunne starte forfra, ville starte med kulturen. Det var et udsagn, som givetvis ville have opnået tilslutning fra Haydn, der komponerede i London, Leonardo da Vinci, der som maler havde sit virke i Amboise, eller Byron, der døde i Missolonghi. Det er denne følelse, denne glæde, vi alle oplever, når vi på rejser inden for Den Europæiske Union må undres over de værdier, vi møder, og da føler stolthed ved at vide, at vi takket være Den Europæiske Union i al beskedenhed er blevet medejere og vogtere af disse værdier og deres fortsatte beståen.
TALER 5639: Hr. formand, fru kommissær, verdens kulturarv er - vi har netop hørt tallene - fordelt relativt ulige. Størstedelen befinder sig her i Europa, hvilket vi kan være meget stolte over, men det viser også, at der er forskellige uligheder. Også antallet af udstillingsgenstande og alle de ting, man har medtaget i verdens kulturarv, er meget lavt i sammenligning med det, man kan finde i verden, og det er jo kun en dråbe i havet, fordi der findes langt flere steder, der fortjener denne kategorisering og denne støtte.
TALER 5639: Det gør hverken beslutningsprocessen eller udvælgelsesproceduren lettere. Der er flere afslag end tilsagn, og jeg tror, det er nødvendigt at definere kriterierne på ny. Kulturarvens mangfoldighed understreger de enkelte regioners identitet, og derfor er det også primært dér, at ansvaret skal tages og respekteres, selv om der skal gives støtte udefra, af Den Europæiske Union og af mange medansvarlige.
TALER 5639: Til dette regionale ansvar hører bl.a. pleje af hjemstavnen og traditionerne, udvikling af regionerne og lign. Her er der for mig tale om kriterier, der primært kun kan klares i regionerne. Verdens kulturelle værdier rækker videre end den regionale udvikling. De udgør store kulturelle værdier, vidner om epokegørende forandringer og en enestående natur. De har en usædvanlig, universel værdi. Arkitektonisk kulturarv, kulturlandskab og bymæssig kulturarv hører sammen, men er ufuldstændige som et hele, hvis de ikke også indeholder samtidshistoriske mindesmærker fra f.eks. arbejdsverdenen såsom udviklingen i arbejdslivet, udviklingen på fabrikkerne, af maskinerne og lign.
TALER 5639: De viser udviklingen i arbejdsprocessen i vores dokument og også i verden. Plyndringer af arkitektoniske findesteder skal derfor bekæmpes i lige så høj grad som den tankeløse ødelæggelse af spor af social karakter. Den hurtige tekniske udvikling og forandringerne i miljøet viser endnu tydeligere, hvor vigtigt det er at tænke på naturarven og påtage sig ansvaret, det vil sige, at landsplanlægning og omfordelinger i større udstrækning skal inddrages i ansvaret for at bevare kulturarven.
TALER 5639: Ved udvælgelsen af verdens kulturelle værdier skal der derfor i højere grad tages sigte på en ligevægt mellem historiske steder, religiøse mindesmærker, tidligere tiders forskellige religioner, samtidshistorie og naturarv og på at ændre kriterierne for vurdering i denne retning. En bevarelse af kulturarven er ikke blot forbundet med et stort ansvar, men også med store udgifter. Derfor skal der søges efter muligheder for at lette finansieringen, overveje juridiske og skattemæssige foranstaltninger og give sponsorer et incitament til at blive mere bevidste om dette ansvar.
TALER 4220: Hr. formand, vi skal i Den Europæiske Union og i dette Parlament beskæftige os med det, der er væsentligt for det europæiske samarbejde, det der skaber et stærkere og slankere Europa, og vi skal passe meget på, at vi ikke påtager os nogle opgaver, der mere rigtigt påhviler medlemslandene. Beskyttelsen af den kulturelle arv er vigtig, og Unionens fælles kulturelle arv er dens diversitet. Den skal vi værne om i hvert eneste medlemsland, for det er en stor og væsentlig opgave. Derfor finder jeg, at denne betænkning er overflødig. Under henvisning til nærhedsprincippet er det min opfattelse, at beskyttelsen af den kulturelle arv er en opgave for medlemsstaterne. Hidtil har medlemsstaterne bidraget til gennemførelsen af konventionen om verdenskulturarven ved at stille forslag - mange forslag - om optagelse på Unescos liste over de værdier, der har særlig universel betydning.
TALER 4220: Der er formentlig uforholdsmæssigt mange europæiske emner på listen, og lidt større beskedenhed kunne måske nok, som ordføreren bemærker, være passende. Jeg synes ikke, det er indlysende, at der skal eksistere en særlig liste over den europæiske kulturarv, og jeg synes heller ikke, at det er nødvendigt, at Kommissionen skal påtage sig et større arbejde for at samordne indsatsen, som mange har ytret ønske om. Derfor har jeg på Den Liberale Gruppes vegne stillet en række ændringsforslag, hvorefter Parlamentet skal opfordre medlemsstaterne og ikke Kommissionen til at iværksætte det nødvendige samarbejde i samråd med Unesco og Europarådet. Det har jeg gjort for at holde nærhedsprincippet i hævd, og jeg gør det også med en henvisning til Romano Prodis ord her i Parlamentet sidste år, hvor han sagde: "Let us remember how often we have been made into a laughing stock because we deal with things that are absolutely ridiculous, which defy common sense and conflict with the interests of our population". Jeg finder, at her har vi et område, hvor vi kan give arbejdet i Unionen en lille pause.
TALER 352: Hr. formand, vi bør lykønske Udvalget om Kultur, Ungdom, Uddannelse, Medier og Sport, fordi det har taget initiativ til at udfærdige denne betænkning om, hvordan vi i EU kan beskytte vores kultur- og naturarv, samt vores ordfører med de idéer og foranstaltninger, som hun foreslår, og som jeg for størstepartens vedkommende er enig i.
TALER 352: For at vende tilbage til det, som det foregående medlem sagde, har ethvert af Unionens medlemslande naturligvis en politik vedrørende disse spørgsmål. Vi skal altså ikke erstatte de enkelte staters politik. Men det er meget vigtigt, at vi udformer en mere generel opfattelse og politik på unionsniveau. Årsagen er tydelig, for alle Unionens politikker medvirker i betydelig grad til at bevare og få vores kultur- og naturarv frem i lyset, som regel på en ret negativ måde, hr. formand.
TALER 352: Gennem strukturfondene finansierer Unionen ofte f.eks. offentlige arbejder og indgreb, som skaber ødelæggelse eller betydelige ændringer på mindesmærker, landskaber og elementer af denne kultur- og naturarv. Jeg kunne desværre komme med mange eksempler blot fra Grækenland. Med stort besvær lykkedes det os for nogen tid siden at redde det antikke teater i Dodoni fra at blive nabo til Egnatiamotorvejen. Det ville nemlig have medført, at publikum ikke engang ville kunne høre forestillingerne. Pres fra mange organisationer førte sagen om elmasterne på Kykladerne for den øverste forvaltningsdomstol, den øverste, administrative domstol i mit land. Med sin kendelse stod den i første række ved endnu en gang at anerkende disse øers landskabsværdi. Sagen om banerne til rokonkurrencerne ved De Olympiske Lege i Schinia ved Marathon er stadig uafsluttet. Det er et betydningsfuldt, historisk område for hele Europa, hr. formand, som samtidig har særlig betydning som vådområde, og oprindeligt er det optaget i Natura 2000's lister, fru kommissær. Vi vil gerne skåne området, men jeg er ikke klar over, hvorledes vi skal gøre det.
TALER 352: En anden verserende sag er det nye Akropolismuseum tæt på klippen og Parthenon, som kommer til at ligge oven på ældre, arkæologiske mindesmærker. Det er en trussel for disse mindesmærker og for hele områdets æstetik og udsigten til den verdensberømte klippe med Parthenon.
TALER 352: Disse sager og adskillige andre har et fælles særkende. De søger eller har allerede opnået finansiering fra Fællesskabet. Det fremgår altså tydeligt, hvorfor jeg varmt støtter alle de punkter i afstemningsforslaget, som opfordrer Kommissionen til, inden den vedtager nogen som helst finansiering til noget arbejde at undersøge følgerne for vores kultur- og naturarv og dennes historiske vægt og æstetik, hvilket i øvrigt også bør gøres til kriterier for, hvilke arbejder man skal vælge.
TALER 10373: Hr. formand, Veyrac-betænkningen tager især sigte på en udvidelse af begrebet kulturarv og af kriterierne for udvælgelse af nationale værdier. UEN-Gruppen stemmer for den foreliggende betænkning.
TALER 10373: Ingen kan benægte, at der er behov for at udvide begrebet til også at omfatte værdier, som ikke er monumenter, naturværdier eller materielle værdier. En lang række etnografiske data kan således indsamles og beskyttes som en del af verdenskulturarven. Man kan pege på værdien af den musikalske arv eller den litterære arv. Inden for disse områder forestår i mange lande fortsat et betydeligt arbejde med at indsamle analyser og beskytte værdierne.
TALER 10373: Denne kulturarv, som ikke er omfattet af det traditionelle kulturarvsbegreb, idet dette ofte er begrænset til monumenter eller lokaliteter, er ofte en del af dagligdagen for denne klodes beboere. Begrebet kulturarv burde således tage udgangspunkt i værdiernes tilstedeværelse og fortsatte eksistens som en del af kulturen og dagligdagen. Dette blev i øvrigt også påpeget af fru Prets.
TALER 10373: Jeg vil således eksempelvis gerne påpege, at borgerne i Strasbourg i særlig grad føler sig knyttet til deres nationale valuta og opfatter denne som en del af deres kulturarv.
TALER 10373: Det tyske magasin Focus-Money offentliggjorde for nylig en meningsmåling, som viste, at 70% af tyskerne føler tilknytning til D-marken og ønsker at bevare denne. Procentandelen er udtryk for et gennemsnit. Således ligger den i det tidligere Østtyskland på 80%.
TALER 10373: Den franske finansminister, som har til opgave at eliminere francen, offentliggjorde for nylig på sin hjemmeside en interessant meningsmåling om franskmændenes holdning til den nationale valuta. Det skal understreges, at man naturligvis ikke spurgte om franskmændenes holdning til francen, men til euroen, så der må sluttes modsætningsvis. Svaret var imidlertid markant. Kun 26% af franskmændene har tillid til denne kunstige valuta. Det er ingenlunde overflødigt at påpege disse forhold, eftersom Europa-Parlamentet ikke synes at tage hensyn hertil og ej heller lader sig påvirke heraf.
TALER 10373: I Storbritannien, som har besluttet sig til indtil videre at beskytte den nationale valuta, pundet, kan det konstateres, at kun 14% af de unge briter mellem 18 og 24 år ønsker at afskaffe pundet. Set i dette perspektiv får de omkring 45% af danskerne, der stemte for euroen i forbindelse med den nyligt afholdte folkeafstemning, nærmest denne til at tage sig ud som en afstemning til fordel for den fælles mønt.
TALER 10373: Europæerne føler sig knyttet til de nationale valutaer, ligesom de føler sig knyttet til de nationale værdier, til nationerne, til deres naturværdier, deres sprog og deres kirker. Det er med denne begrundelse, de nationale valutaer bør beskyttes som en del af verdenskulturarven. Det er også hensigten med det ændringsforslag, jeg har fremsat på vegne af UEN-Gruppen, og som jeg opfordrer Dem til at støtte.
TALER 1313: Hr. formand, jeg vil gerne lykønske fru De Veyrac, som har behandlet og fremhævet spørgsmålet om konventionen om beskyttelse af verdens kultur- og naturarv i EU's medlemsstater, idet hun med sin betænkning har verificeret den interesse, som Europa bør opretholde uformindsket over for et så vigtigt spørgsmål, samt de initiativer, som bør træffes på globalt plan.
TALER 1313: Selv om man på topmødet i Nice ikke traf den vigtige beslutning om at frigøre kulturområdet fra enstemmighed, så vi med større beslutsomhed kan tilnærme os hinanden, er betænkningens konklusion vigtig, idet den fastslår, at EU arbejder for at udvikle en kulturel mangfoldighed. Det er efter min mening også vigtigt, at Europa, sådan som det fremgår af betænkningen, erkender, at det er overrepræsenteret på verdensarvslisten, og at denne overrepræsentation også gælder for historiske byer og religiøse bygninger i forhold til andre lande, for kristendommen i forhold til andre religioner og dogmer, for den høje arkitektur i forhold til den lokale arkitektur. Denne bevidstgørelse beviser, at begrebet multikulturelisme og respekt for det fremmede er en grundfæstet idé og spiller en central rolle i problematikken, samtidig med at det gør det lettere for Europa at spille en vigtig rolle i dets forhold til den øvrige verden i globaliseringens tidsalder.
TALER 1313: Med hensyn til forslagene er det efter min mening især forslaget om, at initiativet skal lægges over på ministerniveau for at opnå en harmonisering samt en effektiv indsats fra medlemsstaternes side for at standse tyveri og ulovlig handel med arkæologiske fund i EU's lande, som er vigtigt.
TALER 1313: Desuden mener jeg - og her er jeg enig med hr. Papayannakis - at undersøgelser af de kulturelle følger skal være en nødvendig forudsætning for en godkendelse af offentlige arbejder, som finansieres gennem fællesskabsmidler, så vi ikke fremkalder ødelæggelser, der mange gange er uforudsete. Det er positivt, at Kultur 2000-programmet har afsat en tredjedel af sit samlede budget til kulturarv, arkæologi, undervandsarkæologi, arkitektur, museer, biblioteker og arkiver, idet det på den måde styrker de nationale aktioner.
TALER 1313: Men som betænkningen også betoner, skal der desuden lægges vægt på landbrugsarven, på de århundredgamle eller palæolitiske skove, på biotoper og vådområder, altså på de ting, som ligger lidt i grænseområdet. Undervisning og erhvervsuddannelse i alle de erhverv, som har forbindelse med beskyttelse, bevaring og udnyttelse af kultur- og naturarven, har også stor betydning samtidigt med en bevidstgørelse af skoleelever og unge og udviklingen af en frivillig bevægelse, som kan bidrage effektivt.
TALER 1314: Hr. formand, fru kommissær, jeg mener, at det er en god og meget informativ betænkning, og jeg vil gerne takke ordføreren for alt det arbejde, hun har udført i den forbindelse. Det fremgår i hvert fald, at EU og medlemsstaterne har gjort deres hjemmearbejde godt. De har indgivet mange anmodninger, og det har sågar ført til, at der er tale om uligevægt. Det skyldes efter min mening den opfattelse, at der især skal tilmeldes mange bygninger, men der er naturligvis også andre faktorer, og jeg mener, at det er godt at stimulere medlemsstaterne til at træffe foranstaltninger, så der opnås mere balance og selektivitet.
TALER 1314: Med hensyn til min egen gruppe er der en diskussion i gang om, hvorvidt Unionens skal spille en rolle i denne forbindelse. For det første tiltaler beskyttelsen af kulturarven, også på EU-plan, borgerne. Når der afholdes offentlige monumentdage, er der sort af mennesker. Det understreger på bedste vis den europæiske dimension.
TALER 1314: Det andet punkt er den europæiske merværdi, som findes på en lang række områder, f.eks. grænseoverskridende projekter i Vadehavsområdet og undervandsarkæologi. EU kan i den forbindelse fremme og støtte medlemsstaternes samarbejde, f.eks. på alle kulturområder.
TALER 1314: Næste punkt vedrører forskning, især i forbindelse med undervisning. Det er også typisk en europæisk opgave, ligesom klarhed over, hvilke områder der overstiger den nationale interesse, kortlægning og udarbejdelse af lister er nødvendigt på alle forvaltningsplaner. Det samme gør sig gældende for kompromiser med hensyn til miljøhandlinger.
TALER 1314: Mit tredje punkt omhandler oprettelse af strukturfonde. Beskyttelse af kulturarven er vigtigt for turismen. Det fremmer den kulturelle diversitet. Det vedrører beskæftigelse. EU spiller i den forbindelse helt klart en rolle. EU skal på dette område fremme, støtte og synliggøre Europas fælles kulturarv. Jeg og andre i min gruppe støtter derfor fuldt ud ordførerens betænkning.
TALER 1321: Hr. formand, ærede kolleger, tilfældet ville, at jeg kom til at beskæftige mig med UNESCO-konventionens gennemførelse i forbindelse med en konkret sag. På et UNESCO-møde i Casablanca for nogle år siden overvejede man, om hele Alpeområdet skulle udpeges som menneskehedens naturarv. Jeg må indrømme, at jeg så ikke kunne følge tankegangen længere, for det forekom mig i øvrigt selvmodsigende at foreslå hele Alpeområdet, hvis areal indeholder lidt af hvert. Jeg blev overrasket over de valgte lokaliteters mangfoldighed, som ofte var selvmodsigende - hvilket bestemt ikke var UNESCO's skyld, men landenes forslags skyld - og jeg bemærkede, at der var kultur- og naturarvværdier eller blandede værdier, som glimrede ved deres fravær. For et par dage siden mindede vores kollega Costa fra vores gruppe i den forbindelse om, at Venedig, som han er borgmester for, aldrig er blevet klassificeret som menneskehedens kulturarv.
TALER 1321: Da jeg læste konventionen, fik jeg dog bekræftet en mistanke, nemlig at den efterhånden 30 år gamle konvention er fuldstændig forældet. Tænk på, at vi i mellemtiden er blevet meget mere opmærksomme på kulturens og miljøets betydning, og tænk på definitionen af bæredygtig udvikling, en definition, som er blevet moderne i dag. Derfor er jeg bange for, at der kommer en række selvmodsigelser til udtryk i betænkningen. Visse af de nævnte emner burde nemlig forenkles, da der i højere grad er behov for en samordning mellem de europæiske lande, end der er behov for nogle overdrevne indgreb fra europæisk side, indgreb, der ofte lader til at træde i stedet for andre former for ansvar. I visse tilfælde eksisterer der i øvrigt allerede nogle instrumenter. Jeg minder om, at man i betænkningen - hvilket er positivt - nævner de regionale mindretalssprog, som har forskellige beskyttelsesinstrumenter.
TALER 1321: Der er dog et par udgangspunkter. Jeg vil gerne gøre opmærksom på, at der skal være en filosofi for aktive indgreb, eftersom beskyttelsen af værdierne kun fungerer, hvis der også sættes penge af til indgrebene. De beløb, der er taget højde for i konventionen, som har minimale midler til rådighed, sikrer bestemt ikke nogen aktive indgreb, slet ikke i den tredje verdens lande. Det ville være godt, om Kommissionen før eller senere nævnte den grænse, der kan overskrides af statsstøtten, sådan som det fremgår af artikel 87, stk. 3, litra d.
TALER 1298: Hr. formand, fru kommissær, jeg vil tale om den del af Europas kulturarv, som ikke står på UNESCO's liste, og som knapt nok står på vores egne lister. Det drejer sig om den kendsgerning, at næsten hver eneste kvadratmeter i Den Europæiske Union er opdyrket landskab, både landbrugslandskabet og skovbrugslandskabet. Hele vores nuværende biologiske mangfoldighed er et resultat af næsten 10.000 års slid og slæb. Det er frugten af et samarbejde mellem mennesket som opdyrker, naturen, klimaet og teknologien. Det er det, der giver os det Europa, vi kender, og som er så utrolig mangesidet og mangfoldigt. Jeg synes naturligvis, at kulturarven er lokalområdernes og nationernes ansvar, og ikke først og fremmest Unionens. Der findes imidlertid ét område, hvor Unionen har al magten over kulturarven, nemlig landbrugspolitikken.
TALER 1298: Hvis jeg kunne bestemme, ville jeg erstatte EU's nuværende landbrugspolitik med en politik for kulturarven og den biologiske mangfoldighed. Jeg ville give støtte til bevarelsen af Middelhavets terrassedyrkninger, til bevarelsen af de biologisk rige og fantastisk smukke enge i de bjergområder, som omgiver elvene og søerne i det skovrige Skandinavien. En ændret, moderne og hensynsfuld landbrugspolitik ville kort sagt være en god kulturpolitik for Europa.
TALER 341: Hr. formand, bortset fra spørgsmålet om, hvem der ifølge traktaten er ansvarlig for hvad, er det efter min mening vigtigt at beskytte kultur- og naturarven. Det mener jeg - og tillad mig at sige dette, inden jeg kommer ind på selve emnet - fordi denne arv, som består af bygninger, naturværdier og traditioner - og på dette punkt er jeg enig med Dem - efter min opfattelse ikke kan begrænse sig til en person, en region eller et land, for den tilhører hele det europæiske samfund og alle de europæiske borgere. Hvis vi har en rigdom i Europa, er det den kulturelle mangfoldighed, og den tilhører os alle. Selv om den kommer fra en lille del af Europa, tilhører den ikke kun denne lille del af Europa. Derfor er det vores fælles ansvar at beskytte denne arv og at beskytte denne mangfoldighed. For hvis der forsvinder en ting i Finland, går denne ting også tabt for Grækenland, og hvis der forsvinder en ting i Grækenland, går denne ting også tabt for Danmark. Det er alle de europæiske borgeres ansvar, uanset hvor de befinder sig, og uanset hvilken rolle de spiller.
TALER 341: Når det er sagt, mine damer og herrer, er det klart, at selv om Kommissionen naturligvis glæder sig over den indsats, som Parlamentet og ikke mindst dets ordfører, fru De Veyrac, har gjort, så deler den samtidig de bekymringer og interesser, der understreges i denne betænkning.
TALER 341: Set ud fra et juridisk synspunkt er der som bekendt ikke noget retsgrundlag i traktaten for en fællesskabsindsats på kulturområdet, og det udelukker alle muligheder for en harmonisering på dette område. Kommissionen er ikke i stand til at udarbejde sin egen liste over kulturarv- og naturarvværdier, og den er også en smule tilbageholdende over for forslaget om at øge antallet af eksisterende lister yderligere.
TALER 341: For at komme tilbage til det, jeg sagde i starten, begrænser det ikke vores ansvar for at bevare arven. Vi har i øvrigt altid samarbejdet med de internationale organisationer, de private foreninger, enkeltpersoner, stater, regioner og landsbyer, som har gjort en stor indsats for at bevare deres og vores arv. Vi kan navnlig nævne de fælles aktioner med Europarådet og UNESCO, f.eks. kampagnen "Europa, en fælles arv" eller den undersøgelse, der blev foretaget til fordel for Kosovos arv. Dette samarbejde bør fortsættes, ikke blot for at undgå, at man gentager aktioner, der ligner hinanden og ikke er samordnede, men også for at forbedre effektiviteten af det internationale retsgrundlag og de skattemæssige rammer, sådan som nogle af talerne sagde. Jeg vil i øvrigt gerne understrege, at vi i forbindelse med vores Raphael- og Kultur 2000-programmer gør en meget ivrig indsats for at hjælpe borgere, regioner, stater og foreninger og for uden forskel at hjælpe alle dem, der kæmper en brav kamp ude i marken for at bevare alle de europæiske borgeres fælles arv.
TALER 341: Blandt de typer aktioner, man hele tiden har fremmet, kan jeg nævne borgernes deltagelse og kampagner til bevidstgørelse af borgerne, og det gælder navnlig de unge, for De har ret i, at respekten for arven og naturen er et spørgsmål om opdragelse. Jeg kan ligeledes nævne forbedringen af de metoder og redskaber, som anvendes af fagfolk i Europa, især de metoder og redskaber, som udvikles af International Institute for the Preservation of Cultural Heritage i Rom, samt videreuddannelsen af fagfolk og håndværkere, der er specialister i kulturarvens restaurering, hvilket vi har forsøgt at fremme takket være vores uddannelsesprogrammer, og det er netop for at have nogle specialister til rådighed, som kan yde bistand ved de forskellige igangværende restaureringsprojekter.
TALER 341: Og jeg kan forsikre Dem for, kære kolleger, at vi vil fortsætte i denne retning. Dette vil naturligvis ske inden for vores beføjelsers og vores ressourcers grænser - som De ved, er de meget begrænsede - men vi agter at komme med nogle konstruktive og velegnede løsninger. Derfor vil jeg gerne både personligt og på Kommissionens vegne takke Parlamentet for dets initiativ, for det er vores ønske, at der bliver taget flere initiativer på alle niveauer overalt i Europa, både offentlige og private initiativer, når blot de tjener det formål at bevare vores europæiske arv.
TALER 341: I den forbindelse vil jeg i øvrigt gerne sige, at jeg går stærkt ind for den reklame, vi gør for støtten til den europæiske arv ved at indføre nogle priser, f.eks. den restaureringspris, der er stiftet af Europa Nostra, eller den pris, der uddeles i forbindelse med de europæiske kulturarvsdage. Hvad er formålet med disse priser? Det er, at de skal være et godt eksempel og vise alle borgerne, hvad det er muligt at gøre med nogle undertiden minimale ressourcer, så de næste generationer kan få glæde af vores fælles arv, der tilhører os direkte, men også indirekte, nemlig alle europæernes arv, med respekt for den kulturelle mangfoldighed.

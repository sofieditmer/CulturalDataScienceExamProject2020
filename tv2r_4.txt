Sønderjyske spurter mod guldet 
04 januar 2010 kl. 09.12
Ishockey-holdet fra Vojens synes umulige at stoppe. Efter 23 kampe er Sønderjyske langt foran alle konkurrenterne.
Guldmedaljerne synes allerede at hænge om halsen på ishockey-spillerne. De sprudler da også af både optimisme, kampgejst og vindermentalitet. Efter 23 kampe er den nærmeste konkurrent AaB, der ligger 13 points efter Sønderjyske.

Ydmyge
Sportschef i Sønderjyske, Søren Stockfish, mener, at der er flere grunde til succes'en. Ikke overraskende peger han på en god spillertrup og en dygtig træner i Mario Simioni. Lidt mere overraskende peger han på ydmyghed, som en del af succes'en.  

Vi slapper aldrig af 
"Der er ikke nogen der kan stoppe os", siger Sønderjyskes Frederik Storm i dag til JyskeVestkysten. Den ellers så ydmyge spiller - der blev dobbelt målscorer i kampen mod Esbjerg - sprudler af vilje til guldet. 
"De andre skal stå tidligt op, hvis de skal slå os, for vi er et hold, som aldrig slapper af", forklarer han succes'en.  

Ny sejr 
Den nuværende succes gik i går ud over de regionale rivaler fra Esbjerg. Vestjyderne måtte forlade deres hjemmebane med et nederlag på 4-1 til sønderjyderne. Esbjerg kom ellers foran 1-0, men så tog Sønderjyske fat og satte sig på kampen.
